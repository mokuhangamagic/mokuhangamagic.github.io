---
author: stationsstraat42
title: 'Dag 3: Uno - Teshima - Takamatsu'
slug: dag-3-uno-teshima-takamatsu
id: 521
date: '2024-03-20 14:28:59'
layout: post
categories:
  - Geen categorie
---

Het blijft een raar gegeven: het oude huis met enkel glas in fijn houtwerk, de tatami's op de vloer maar dan wel de nieuwste Panasonic CH-1400 Wc met verwarmde bril en handleiding. (de bril verwarmd, maar de vloer ijskoud, dus staan er pantoffeltjes voor wie ze nodig heeft) S. is alleszins fan van de Panasonic.

Matig geslapen - veel wind en gekletter tijdens de nacht. Ook veel gepuzzel - hoe geraken we in Takamatsu via de eilanden?

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240320_003413606896566942328436250.jpg?w=1024)

<figcaption class="wp-element-caption">Uitzicht kamer Tamano</figcaption>

</figure>

We plooien alles netjes op, kimono's in de wasmand en gepakt naar de ferry terminal. Twee loketten, ze tonen ons alletwee een X met de  wijsvingers (hier moet je niet zijn). We proberen tickets voor de hele trip te regelen en dat is het probleem, er is nog een 3e ferry bedrijf maar dat heeft geen loket. We krijgen het telefoonnummer maar we denken er zelfs niet aan om te proberen bellen. Op goed geluk dan maar, eerst naar Teshima en daar bekijken we de rest.

Soetkin probeert de latte matcha: 8.5 / 10 (voor uit een machine te komen)

<figure class="wp-block-gallery has-nested-images columns-default is-cropped">

<figure class="wp-block-image">![](https://ziemedermeeweg.wordpress.com/wp-content/uploads/2024/03/pxl_20240320_0109503044200613067761473079.jpg?w=769)</figure>

<figure class="wp-block-image">![](https://ziemedermeeweg.wordpress.com/wp-content/uploads/2024/03/pxl_20240320_01100052531412358266192413.jpg?w=769)</figure>

<figure class="wp-block-image">![](https://ziemedermeeweg.wordpress.com/wp-content/uploads/2024/03/pxl_20240320_0111517325609508385839632664.jpg?w=769)</figure>

</figure>

Het aan boord gaan zou om 10:50 beginnen, zo werd me getoond op het blad in het Engels voor de toeristen aan het loket. Om 10:45 horen we wat aankondigingen, Soetkin schoot al in een kramp en wou zeker op tijd zijn. Helaas, de aankondiging was voor een andere ferry, dus we waren weer te vroeg. Sterker nog, ik stond als eerste in de rij. Dit is de situatie:

*   10:48 komen we bij de ferry (die er al een half uur aangemeerd ligt)
*   Één man regelt de toegang, op het autodek wachten nog 4 a 5 man
*   Te vroeg, dus we worden vriendelijk verzocht op de goeie plaats te wachten
*   Om 10:49 neemt de toegang-man het koordje  al vast dat de toegang verspert
*   Een andere man gaat al naar het 2e koordje
*   Om 10:50, de voorziene inscheeptijd **loopt** hij met het koordje naar de andere kant, zodat we direct kunnen opstappen
*   Als eersten aan boord, een primeur!
*   De ferry naast ons, vertrek voorzien in 11:00 vertrekt stipt om 11:00

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240320_0148434608163833975414799266.jpg?w=1024)</figure>

Het schetsboek wordt voor het eerst bovengehaald want de 'buurman heeft zo'n mooi oor'. Nadien ook een poging om de eilandjes/bergjes vast te leggen. Merk op: de gezellig rose fauteuil - de prijs voor wie eerst in de rij stond!

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240320_023017836560540682672310605.jpg?w=1024)</figure>

Drama bij aankomst, het groene loket is gesloten. Het lijkt er op dat we niet in Takamatsu geraken, de slechte weersomstandigheden houden sommige veerboten aan land. Ook fietsen kunnen niet gehuurd worden. We vinden de storm nu niet zo erg maar 't is een kwestie van veiligheid zeker? Door het gedoe is de bus ook al vertrokken  en gelukkig komt het meisje van de fietsverhuur (dat niks te doen heeft vandaag) te hulp. Ze denkt dat een alternatieve route langs Shomo Shima moet lukken, en ze belt de enige taxi van het eiland voor ons. 'The taxi only island' staat op zijn deur, er zijn kanten overtrekjes en waarschuwingen om niet met infecties naar het eiland te komen omwille van de vele oudere mensen, hij zegt geen woord ook niet als we moeten betalen, maar hij brengt ons wel naar het _Teshima Art Museum_.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240320_0401529394837320065872894424.jpg?w=769)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240320_0308335657352100617073905926.jpg?w=1024)</figure>

Het art museum is iets speciaals, eigenlijk niets meer dan een grote _dome_ in beton, met 2 gaten in. Schoenen uit, dat merk je wel op de koude betonvloer. We worden gewaarschuwd voor de kleine artworks op de grond, dat blijken kleine waterplaatjes te zijn die om de paar seconden gevoed worden uit kleine gaatjes - fascinerend wel. Soetkin haalt haar schetsboek boven en binnen de 30 seconden komt er een bewaakster kijken wat er gebeurt. Foto's nemen strikt verboden, maar over tekenen was niks gezegd dus ze kan gerustgesteld terug naar haar plaats. Geen gemakkelijke job vandaag, ijskoud en winderig. _Exceptional weather_ hadden ze bij de receptie gezegd.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/16teshima-museum-rna-12744632375803347761302.jpg?w=1024)</figure>

Warme chocolademelk in de cafetaria, nog even door de hagel naar de receptie om de bagage op te halen en dan met de valies de berg af richting de haven van de hoop: Karato. Er zit een oude mens achter een loketje, zijn haar is nog net zichtbaar als hij neerzit. Hij probeert iets uit te leggen als ik in een flyer aanduidt welke ferry we willen nemen. We verstaan er niks van en hij toont zijn Engelse blad: tickets worden maar verkocht vanaf 30' voor vertrek. Dat impliceert dat er een vertrek is, meer moet dat niet zijn.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240320_0621320392758416921676966301.jpg?w=769)</figure>

Tijd dus om naar  _les archives du coeur_ te zoeken. In een houten chalet in een verlaten baai worden hartslagen geregistreerd, een project van Boltanski. We nemen onze hartslag op, krijgen die mee in een doosje en kunnen naar 50.000 andere hartslagen luisteren met een fenomenaal uitzicht. De zon komt er af en toe door en we maken een zeldzame zeewaterregenboog mee, door het opwaaiende zeewater dus.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240320_0542340596656639226001760306.jpg?w=1024)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240320_0601599331577939929231322200.jpg?w=1024)</figure>

Nog even schelpen rapen en terug naar de haven. De valiezen staan nog bij de loketman, hij kijkt TV tot 30' voor afvaart.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240320_0934278883717449580646777002.jpg?w=1024)</figure>

Met de avondzon tussen de bergen komen we netjes op tijd in Takamatsu aan. Het vriest bijna, het uitzonderlijk gure weer is het hoofdpunt in het nieuws. We checken in en volgen de Lonely Planet naar een _udon_ restaurant. Het moet goed zijn, anders staat er geen 5 man aan te schuiven in de kou. Eens binnen blijft het koud, je houdt gewoon je jas aan en je werkt snel je noedels naar binnen. De tempura is beter dan ze er uit ziet in de plastieken versie in de vitrine.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240320_1108281413795720362866907280.jpg?w=1024)</figure>

<figure class="wp-block-image">![](https://ziemedermeeweg.wordpress.com/wp-content/uploads/2024/03/img-20240320-wa00063700462271251370168.jpg?w=1024)</figure>

<figure class="wp-block-image">![](https://ziemedermeeweg.wordpress.com/wp-content/uploads/2024/03/pxl_20240320_1055328743836505501303367289.jpg?w=769)</figure>

Speciaal in Japan:

*   Als je geen foto's mag nemen en je hebt geen rugzak bij, dan krijg je een doorzichtige plastieken zak mee om je Kodak in bij te houden
*   Je controleert 's morgens je kousen 2 keer, wetende dat je schoenen een paar keer uit moeten
*   Wie geen Engels spreekt maakt dat hij een geplastificeerd blad heeft met alle nodig uitleg
*   Rond 16:30 werden een paar gordijnen in de passagiersruimte van de veerboot gesloten met bordjes 'do not open curtains' er bij, omdat dat 'impact on the navigation' zou hebben?