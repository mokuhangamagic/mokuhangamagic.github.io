---
author: stationsstraat42
title: 'Dag 9: Okayama'
slug: dag-9-okayama
id: 638
date: '2024-03-26 14:55:39'
layout: post
categories:
  - Geen categorie
---

Rustdag vandaag, we blijven in Okayama. Het regent goed door dus we kunnen er niet meer onderuit: paraplu van 70 cm, _automatic opening_.

We zoeken een voetbal-ploeg-pin voor een collega maar het duurt even voor we duidelijk kunnen maken dat we geen T-Shirt moeten hebben. Verkeerde winkel en we krijgen een adres van de fan shop.

Een beetje soevenirs zoeken en dan komt de zon er door, zodat we parapluloos door de stadstuin kunnen flaneren. Veel groepen van de KAV vandaag, veel tuiniers aan het werk ook. Er staat nog niet veel in bloei en het gras is nog _rost_, toch zien we het potentieel. De pruimenbloesems zijn al voorbij, er was speciaal een strook doorheen de boomgaard vrijgemaakt om van dichtbij te kunnen genieten - wel niet eten of drinken tussen de bomen aub. Hier een daar een kerselaar die een paar dagen voor is op de voorspelling, steevast omringd door selfie makers.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240326_0446031938551796528126751505.jpg?w=1024)</figure>

Bij de karpers wordt naarstig geborsteld, de kleinste onkruidjes worden minutieus weggeharkt en de rotsblokken opgepoetst. Er hangt een bord met de 'festivals' in de tuin doorheen het jaar: pruimenbloesemfesrival, irisfestival, rijstoogstfestival, rijstplantfestival, ... De kraanvogels die wat zielig in kooien lopen worden in de winter losgelaten: ook een festival.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/signal-2024-03-26-22-57-58-5337651687143519972730.jpg?w=768)</figure>

De hemel blijft opentrekken: fietstochttijd. We huren een _mamachari_, letterlijk 'mamafiets'. Het archetype van de Japanse fiets: begonnen in de jaren 50 als gemakkelijke, lichte fiets voor vrouwen. In massa geproduceerd (je hebt er al voor minder dan 100€), altijd een mandje vooraan en een karakteristieke _pekkel_, lage opstap, soms kinderzitje achterop, soms parapluhouder. Ondertussen niet enkel vrouwen maar iedereen rijdt er mee, een andere fiets is een zeldzaamheid. Zelfs het fiets-rijvak-icoon op straat is een mamachari.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/image_editor_output_image-913025666-17114592897335494803784738027138.jpg?w=750)</figure>

Na de nodige formaliteiten rijden we eerst een paar kilometer tot buiten de stad en bereiken we een bewegwijzerde route langs een paar tempels tussen de rijstvelden. Geen uitgestrekte velden hier, want altijd is het dorp in de buurt. Veel plaats over is er niet. Het Engels op de borden verdwijnt, veel scholen en sportvelden, mensen die de honden uitlaten, een andere sfeer. Maar zoals al altijd: iedereen vriendelijk en een heel rustig en hoffelijk soort verkeer.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240326_0744257439222275398942221741.jpg?w=769)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240326_0804077432751697877069543452.jpg?w=1024)</figure>

<figure class="wp-block-image">![](https://ziemedermeeweg.wordpress.com/wp-content/uploads/2024/03/pxl_20240326_0817443385912653206894958970.jpg?w=1024)</figure>

<figure class="wp-block-image">![](https://ziemedermeeweg.wordpress.com/wp-content/uploads/2024/03/pxl_20240326_0820511916182577787008854650.jpg?w=769)</figure>

Het is fris, maar er staat een stevige wind en zonder versnellingen is het stevig _pedaleren_. De fietsen zijn niet echt onze maat en als we na een km of 25 terug wandelen lopen we een beetje raar.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/signal-2024-03-26-21-57-23-3584824296701060585789.jpg?w=768)</figure>

Vanavond gaan we chic gaan eten: Teppan Kuya, getipt door de Lonely Planet (je ziet het aan het Europees publiek) en iets waar Soetkin al een paar dagen naar uitkijkt, omdat ze takoyaki serveren, een soort gegrilde deegballetjes met een stukje inktvis in. De 6 gangen van het menu zijn een beetje Japans-Franse fusion, en als we de garçon jobstudent vertellen dat in België het liedje Takoyaki (van Aili) op de radio gedraaid wordt valt hij een beetje uit zijn übergedienstige rol en vraagt hij of het op YouTube staat. We tonen de lyrics en hij vindt het very interesting en gaat het opzoeken. Wie weet is Aili gelanceerd in Okayama!

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/signal-2024-03-26-22-57-13-1851250471038438681717.jpg?w=807)</figure>

Laatste avond hier en dat betekent ook nog een opdracht voor de vrienden uit Frankfurt. Wouter zijn friet sleutelhanger wordt hier schaamteloos _en masse_ gekopieerd om in een grijpkraam in het lunapark te dienen. We zullen en moeten er een hebben, het duurt een tijdje en een pak 100¥ munten maar uiteindelijk wint de aanhouder: 2 stuks zelfs.

Merk op hoe laag de joysticks van de frieten en nuggets staan.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/img-20240326-wa00032567356128980613150.jpg?w=768)</figure>

Het shoppingcenter sluit dus wij ook. Morgen óf meer fietsen (als we aan beter materiaal geraken) óf een Japanse houtsnede museum voor we naar Kyoto trekken. Slaapwel.