---
author: soetkien
title: 'Dag 30 : Tokio - dag 2'
slug: dag-30-tokio-dag-2
id: 1017
date: '2024-04-16 16:32:47'
layout: post
categories:
  - Geen categorie
---

Vandaag is de dag.

Onze eerste lesdag bij Sensei (meester Snijder) Asaka Motoharu. snijden is mijn zwakste punt in het beoefenen van Mokuhanga. Ik heb wat mixed emotions - knikkende knieën maar kijk er ook erg naar uit. Anderzijds ziet hij er nogal streng uit met zijn moustache. We willen zeker op tijd zijn onze eerste les. Wekkers vroeg gezet en al. Vladimir leest net op tijd de mail die onze sensei vanmorgen stuurde om te zeggen dat we maar tegen 10u verwacht worden. Nog wat soezen, bezoek aan de 7/11 voor we naar de studio wandelen. We zijn wat te vroeg en eten ons ontbijt op op het bankje bij de plaatselijke school. Een bende peuters met roze petten (meeste nog met een pamper) passeert ons. Wuiven én stappen is niet evident. Ze zien er schattig uit, sommigen hebben duidelijk al een zware ochtend achter de rug. De laatste vier worden voortgetrokken in de bolderkar. Eentje is alert genoeg om terug te zwaaien.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0081-1.jpg?w=576)</figure>

We bellen aan bij de studio, doen onze schoenen af en stappen meteen binnen in zijn atelier. De vloer is verhoogd. Ik pas net onder het plafond. Niet teveel over nadenken, het voelt een beetje claustrofobisch. We nemen plaats aan lage snijtafels. Er staan er zes, twee per twee dicht bij elkaar. Je kan er net tussen lopen.

Shit. Een week op onze knieën zitten om te snijden. Dat wordt afzien. Maar nee hoor! Sensei Asaka verschuift mijn tafeltje en toont een gat in de verhoogde vloer om mijn benen in te stoppen. We zitten dus op een soort stoel/vloer. Oef!

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0059-1.jpg?w=1024)</figure>

Hij spreekt geen Engels, dat wisten we al van de Japanse mails. Er is geen tolk dus hij begint gewoon in het Japans tegen ons te babbelen. Moeilijk. Iets later neemt hij zijn telefoon en moeten we aan iemand die vlot Engels spreekt uitleggen wat we precies willen leren. Het wordt vertaald.

Ondertussen is Alexandra gearriveerd, een Amerikaanse die met een Japanner is getrouwd en hier al vier jaar woont. Ze wil graag een professionele snijder worden en zal de hele week tolken. Het systeem om prof te worden is niet van de poes. Je kan enkel ‘leerling’ worden als de meester je dat vraagt. Daarvoor moet je eerst al bewezen hebben wat je in je mars hebt, veel werken en duimen dat dé vraag ooit komt… Daarna ben je bij je meester zeven jaar in opleiding.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0041-1.jpg?w=1024)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0062-1.jpg?w=1024)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0064-1.jpg?w=1024)</figure>

Wij krijgen elk een plankje waarop oefeningen gekleefd zijn. De sensei toont hoe we moeten zitten, ons mes vasthouden en hoe we moeten snijden. We tonen onze messen en moeten die afmeten op onze hand. Ze zijn veel te dik te te grof. Beter om er een stuk af te zagen. Hij begint mijn mes open te maken en wil er een kleiner handvat op zetten. Uiteindelijk kopen we allebei een studiemesje op onze maat.

Het is moeilijk. Mijn handen zweten zo hard dat ik mijn mes bijna niet kan vasthouden. “_Relax SoetekinSan_” zegt hij een paar keer. Het is snel duidelijk wie van ons twee de sensei is. Vladimir krijgt enkele goedkeurende grommen, Asaka zegt dat hij al ervaren is. Gelukkig koos ik de makkelijke plank en Vladimir de moeilijkere.

We doen ons best en gaan er voor, elk op ons eigen tempo, naar godsvrucht en vermogen. Onze sensei is een grapjas, een lieve en zachte man. Het was niet nodig om bang voor hem te zijn :)

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0052-1.jpg?w=1024)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0050-2-1.jpg?w=725)

<figcaption class="wp-element-caption">Sleutelblok van bovenstaande traditionele plaat. Het kost zo’n twee maand werk om die te snijden.</figcaption>

</figure>

‘s Middags gaan we samen naar een hotel (dat in de tijd van Dynasty zijn hoogtepunt kende) in de buurt om te eten. Ik kies vis met romige Yuzusaus. Mmmm. Soep en koffie à volonté. We betalen elk ons deel, de sensei gaat afrekenen. Klein probleempje, de rekening klopt niet. Vrouwen krijgen korting op dinsdag. Yes.

De Sensei vindt mijn schoenen tof. Echte traditionele Japanse zegt hij. Hij draagt sokken waarbij elke teen apart zit. Dat schept een band. We worden vrienden. Ze zitten trouwens fantastisch.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0122-1.jpg?w=1024)</figure>

We zwoegen verder tot kwart voor vijf en krijgen nog wat huiswerk mee. Wandeling langs de Familymart waar we ons avondeten kopen en ik toevallig twee potjes meloenijs in de diepvries zie zitten! Wat een vreugde! Terry had zo’n potje in zijn studio dat hij gebruikte voor de nori. Hij reed speciaal met ons naar het restaurant waar hij het ooit kreeg zodat we er ook eentje zouden hebben. Helaas. Maar het lot is ons gunstig gestemd, we kunnen onze nori vanaf nu ook in zo’n cool potje stoppen bij onze kamishibai!

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0093-1.jpg?w=576)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0097-1.jpg?w=576)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0115-1.jpg?w=576)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0121-1.jpg?w=576)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_7016.jpg?w=1024)</figure>

Na het eten werken we flink verder. De enige tafel in ons appartement is een Japanse. Helaas geen benen-put in de vloer.

Vladimir snijdt een bijna perfecte cirkelvorm. Bij de mijne is al duidelijk vooruitgang zichtbaar. Laat ons zeggen dat ik m’n goede en mindere momenten heb ;-))