---
author: soetkien
title: 'Dag 36 : Tokio - dag 7'
slug: dag-36-tokio-dag-7
id: 1141
date: '2024-04-21 11:55:44'
layout: post
categories:
  - Geen categorie
---

Onze laatste volle dag in Japan. Vladimir z’n wekker loopt drie keer af. Ik hoor hem verder snurken door de muur. Voor mij voelt het ook nog te vroeg om op te staan dus ik blijf nog wat soezen.

Vandaag moeten de valiezen gepakt en willen we nog de studio van David Bull bezoeken.

V. was gisteren tot laat bezig met zijn valies en is voor de rest van de nacht in zijn dromen bezig geweest met in- en uitpakken, stapels maken en pakketjes op te sturen... Het houdt ons bezig. Dat is zeker.

Ontbijt op het balkon en we zetten aan. Twee metro’s en een tiental minuten stappen verder komen we aan bij [Mokuhankan](https://mokuhankan.com/), de studio van David Bull. David is een Engelsman/Canadees die hier strandde en al een paar decennia in Japan woont. Hij ziet er uit als een verwaaide goeroe. Zijn looks heeft hij niet mee maar hij was een pionier in het verspreiden van de mokuhanga in het westen. Zijn instructievideo’s zijn legendarisch.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0809-1.jpg?w=576)</figure>

De studio ligt tot onze verassing midden in een druk toeristisch stuk van Tokio. Beneden in de shop staan bakken vol prenten langs de wand: originele, herdrukken, koopjes, suggesties, etc. Duidelijk een man met visie en een zakenman. Toevallige passanten stromen binnen, ook mensen zoals wij die doelbewust op bezoek komen. Boven de shop is de studio. Daar worden herdrukken gesneden en gedrukt. Hij heeft 33 mensen in dienst, verkopers bijgerekend.

Hij is in de winkel aanwezig. Duidelijk aanwezig zelfs ;)

Twijfel of we een klaptje zouden durven doen of niet. Vladimir haalt een prent uit een bak, dezelfde die we bij onze sensei zagen hangen aan de muur - één met 70 blokken. Meteen hebben we onze ‘opening’ voor een gesprek gevonden - Vladimir polst of deze prent misschien door Asaka Motoharu gesneden is… ? Van het één komt het ander, we schenken hem ons laatste Mokublad, stickers en visitekaartjes en doen ons concept uit de doeken. Hij is erg geïnteresseerd. Vindt het een goede zaak. Er werken twee Nederlanders bij hem in de studio, die zullen het wel voor hem vertalen zegt hij. Hij kent wel wat volk uit het Mokublad. April Volmer komt sebiet nog langs vertelt hij.

We wachten, kijken in de prenten en babbelen tussendoor verder. Het gaat er af en toe heftig aan toe - het is een gepassioneerde typ. Ik geraak er overprikkeld van, het is moeilijk om te blijven luisteren hoewel hij wel wat interessante dingen te vertellen heeft.

April, John en Florence komen binnen, leuk om elkaar opnieuw tegen te komen. Zij vliegen woensdag terug naar NY en komen de prenten die ze vorige week kochten oppikken.

Er zijn veel prenten van Hiroshige te koop, ik zoek naar de whirlpools van Naruto maar die zijn niet te vinden. Jammer. Ik kies een klein werkje (van 1906) van Hiroshige voor Pierre.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0820-2-1.jpg?w=1024)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0825-3-1.jpg?w=1024)</figure>

Daarna naar de _Don Quichote_, voor een grotere handbagage-valies. Ik kies een rechthoekige rugzak, licht en de helft goedkoper dan de koffers. Hij heeft spanbanden aan de zijkant om de boel extra te proppen. Komt goed.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0831-1.jpg?w=576)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0832-1.jpg?w=1024)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0837-2-1.jpg?w=576)

<figcaption class="wp-element-caption">Indoor baseball ⚾️</figcaption>

</figure>

We struinen nog wat rond in de buurt en krijgen net ons macha-ijsje voorgeschoteld als er plots van overal rond ons politie te voorschijn popt. Er komt een fanfare aan. Een grote fanfare zelfs, gevolgd door heeeel lange sliert mensen met een klak, witte broek en gele t-shirt. Ze doen rare trage bewegingen met hun armen.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0849-1.jpg?w=1024)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0847-1.jpg?w=1024)

<figcaption class="wp-element-caption">De fanfare</figcaption>

</figure>

We krijgen een foldertje onder onze neus geduwd. Niks te feesten maar een protestmars van de [Falun Gong](https://nl.m.wikipedia.org/wiki/Falun_Gong). Nog een tof gedacht eigenlijk om begeleid door een fanfare te gaan protesteren.

We keren terug naar onze Airbnb om aan de valiezen te beginnen. Vladimir scoort onderweg nog een kartonnen doos om zijn postpakket te maken. We pikken de weegschaal op bij het hotel. Één twee drie - start!

We geraken er uit. Ik heb een licht overgewichtje in mijn handbagage. Bij mijn grote valies is er één set wieltjes waarvan het einde in zicht is. Duimen dat ze het minstens nog één dag volhouden. Ik ga de geleidelijnen vermijden. Vladimir stuurt 10kg op met de post. Zijn kleren zijn gewassen en zal hij morgen doneren bij Uniqlo.

Vladimir geeft me nog twee grappige vingerhoedjes kado, ze dienen denkt hij om papier mee te tellen. Alles in functie van de grafiek hé.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0852-1.jpg?w=644)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/330cb9ba-c50a-4b0b-a6b3-942a2f46244f-1.jpg?w=768)</figure>

We willen ons avontuur afsluiten met een lekker laatste avondmaal. We arriveren in een authentiek restaurantje dat vol zit met locals. Grappige garçon en kok. Lekker eten. De tv staat aan, er wordt luid gebabbeld, gelachen en gerookt. Het is er gezellig. Onze _alcoholvrije- ginger ale_ is de running joke van de avond tussen ons en de garçon. We overlopen de reis, bespreken wat we ervaren hebben en wat onze conclusies zijn. Wat we nog willen doen, en hoe we ons van traject willen verder zetten. Veel plannen en nog altijd veel goesting!

Als we recht staan om te vertrekken kijkt de kok me met grote ogen aan en zegt dat ik wel heel groot ben. ‘Ja, sorry hé’ antwoord ik lachend en we worden met veel leute naar buiten begeleid.

Nog een dessert in de Japanse kamer en ik ga douchen, bloggen en slapen.

Morgen beginnen we aan de terugtocht. Over 24u zitten we als alles goed gaat op de tweede vlucht. Recht naar Brussel!

Ik verlang er naar om iedereen terug te zien.

Het was fijn. Een heel bijzondere reis met veel facetten. Blij dat ik het eerste stuk, de verwondering en ontdekking van al het nieuwe samen met mijn Pierre kon beleven. Het tweede deel was intens, leuk en interessant. Ik deed zó veel ervaringen, impressies en ontmoetingen op die ik niet snel zal vergeten. Hier zal ik nog lang uit kunnen putten.

Merci aan iedereen om dit te mogen beleven x

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_7348.jpg?w=767)</figure>