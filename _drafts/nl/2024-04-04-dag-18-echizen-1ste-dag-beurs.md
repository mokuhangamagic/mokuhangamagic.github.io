---
author: soetkien
title: 'Dag 18: Echizen - 1ste dag beurs'
slug: dag-18-echizen-1ste-dag-beurs
id: 808
date: '2024-04-04 16:26:25'
layout: post
categories:
  - Geen categorie
---

7u, wakker geworden met enkele ‘plingskes’ van mijn gsm. Peter is net thuis na een verassingsfeestje van de collega’s. We bellen even. In Eke loopt de dag op z’n einde, hier start de volgende al. Het blijft raar. Nog even tijd om te soezen voor het ontbijt en de drukke socializing-dag begint.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6263.jpg?w=1024)</figure>

Gisterenavond al wat ‘sisters’ ontmoet. _“Zijn jullie van het Mokublad_?” vragen ze dan. We genieten dus al een beetje bekendheid in het wereldje. Niet zo verwonderlijk want het is heel klein ;) Raar ook om toch al wat ‘vertrouwd’ te zijn met mensen die je nog nooit in het echt ontmoette maar (her)kent van Instagram. Een Amerikaanse vertelt ons dat ze het Mokublad zelfs gebruikt in haar lessen! Cool.

De ‘sisters’ ofte _the mokuhangasisters_ zijn zo’n beetje mijn hedendaagse mokuhanga-idolen. De kern van de groep is een deel vrouwen die elkaar toevallig leerden kennen tijdens een residentie hier in Japan. Het klikte, samen volgden ze een paar jaar later de vervolgcursus. Er kwamen in de loop van de jaren al enkele leden bij en ondertussen maken er twee zelfs deel uit van de organisatie van deze conferentie. De volgende zitting gaat door in Kansas, anno 2027\. @Pierre - goesting om binnen een jaar of drie eens een reisje te maken naar Amerika?

Vandaag zijn er voor ons geen workshops ingepland. We gaan enkele expo‘s bezoeken, de stand met materiaal - jaja, ik weet het, eerst nog effe de ‘te vullen’ ruimte in mijn valies checken. Deze avond is er dan de feestelijke opening mét banket. Het moment om met iedereen een klapke te doen.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6295.jpg?w=768)</figure>

Twee autocars rijden de ploeg van 10u richting conference. Veel volk, allerlei talen. We menen nog wat mensen te herkennen.

Naarmate de dag vordert wordt er veel gebabbeld, ooohs en waauws en visitekaartjes uitgewisseld.

We bezoeken de expo waar één van mijn werken hangt en onze zeemeermin. We observeren even het publiek of ze bij ons werk blijven stilstaan maar in eerste instantie lijkt iedereen vooral op zoek naar zijn eigen werk ;-)

In de loop van de dag ontmoeten we nog Andrej van ‘the Unfinished Print - podcast’. Het is fijn om elkaar live te ontmoeten. We spreken af dat hij een aflevering met ons inblikt eenmaal we terug in België zijn.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6305-1.jpg?w=768)</figure>

Verder bezochten we vandaag een lokale papiermakerij, bracht een taxi ons samen met Carlos uit Argentinië naar een tempel i.p.v. naar een galerie, kochten we wat gutsen en een blokje kersenhout, hoorden we wel zes speeches in het Japans met telkens een zeer korte en perfect ingestudeerde inleiding in het Engels. We maakten veel nieuwe Moku-vrienden, aten geweldig lekker én mooi eten, luisteren we net als de andere westerlingen in stilte naar de traditionele fluitspeelster terwijl de Japanners onverstoord luid bleven babbelen, word ik steeds meer fan van de Japanse huizen met tatami en schuifdeurtjes en begint het eten van al die rijst, vette vis en gepickelde pruimen door te wegen op de gasvorming.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6306.jpg?w=655)</figure>