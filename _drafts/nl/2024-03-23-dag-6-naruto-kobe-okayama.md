---
author: stationsstraat42
title: 'Dag 6: Naruto - Kobe - Okayama'
slug: dag-6-naruto-kobe-okayama
id: 583
date: '2024-03-23 14:18:04'
layout: post
categories:
  - Geen categorie
---

8:00, de dag begint met luide aankondigingen van buiten. Vanuit luidsprekers die her en der in het dorp hangen roepen ze iedereen op deel te nemen aan de oefeningen ter voorbereiding op eventuele tsunami's. Hier rond Shikoku is het risico beperkter, maar het blijft toch een realiteit. Makiko en husband woonden voor hun pensioen in de Fukushima prefecture, en na de aardbeving ginder zijn ze zuidelijker komen wonen. Het dorp hier wordt wat ontsierd door een lange betonnen muur langsheen de oever. We slaan de oefeningen over want over een half uur begint deel 2 van de workshop.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240322_0511082982102560269231905905.jpg?w=1024)</figure>

Maar eerst ontbijt, met als dessert: 2 aardbeien elk. Hier koop je geen _baksje fraisen_ maar wel 4 of 6 netjes in plastiek verpakte aardbeien, groot en perfect van vorm en eigenlijk ook wel van smaak.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240322_2341350274090892050475680482.jpg?w=769)</figure>

We wandelen naar de studio, het weer is omgeslagen en druilerig. Er wordt vanalles gedaan met de stofjes, de indigo-oplossing en met heel veel water. De vrouwen zijn content met het resultaat en dat wordt gevierd met een theetje gezet uit gedroogde indigo, samen met een koekje met Japanse kerselaartekening ingebakken.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240323_0324270022585150004245923513.jpg?w=769)</figure>

Ondertussen na een paar telefoontjes en wat gedoe met sim-kaarten is het gelukt om een goedkope treinkaart voor toeristen te _reserveren_. Die kunnen we straks gaan ophalen in een station in Kobe als we kunnen aantonen dat we tijdelijk in het land zijn. (Gelukkig rekening mee gehouden en aan de douane in de luchthaven gevraagd voor een sticker in ons paspoort die dat bewijst).

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240323_0058444923015448278778023375.jpg?w=769)</figure>

Soetkin deelt nog wat Côte d'Or uit en laat een mokublad exemplaar achter, en we worden naar de bushalte gebracht. Het moge duidelijk zijn: zonder Japanse hulp hadden we hier nooit de goeie bus gevonden. Het begint al bij de bushalte zelf: de bus stopt niet hier, maar op de snelweg op het viaduct boven ons. Eerst een monorail naar boven, waar er nog nagellak tips worden uitgewisseld (Makiko was heel erg verbaasd dat S. het woord _gofun_ kende, omdat zelfs de meeste  Japanners niet weten wat het betekent, maar zij heeft dus gofun-nagellak, of zoiets. In het blauw natuurlijk).

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240323_0354538521451265185792554570.jpg?w=769)</figure>

Na een tijdje in de verkeerde richting uitkijken voor de bus (ze rijden links) stopt de goeie bus en na wat overleg in het Japans kunnen we nog mee. Er wordt gezwaaid en we rijden door mist en regen over de draaikolkbrug naar Kobe.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240323_0616452703342864555413970411.jpg?w=769)</figure>

Kobe stad lijkt op de andere steden als je binnenrijdt: functioneel in het grijs, veel kabels en hoge gebouwen. Het is maar als je rondwandelt dat je de couleur locale vindt in de vorm van honderden restaurantjes, winkels, een klein park of een tempel.

We krijgen onze railpas geregeld en gaan per Shinkansen naar Okayama, 4 nachten geregeld als uitvalsbasis. Soetkin scoort nog een stempel aan het loket (en zal later op de dag een _dedicated_ stempelverzamelboekje vinden in een boekhandel).

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240323_070944644945824026988156711.jpg?w=1024)</figure>

De Sunshine is ver te zoeken, al is de regen nu ook opgehouden. De shibori doekjes vliegen in de lavabo - Makiko had aangeraden om er een paar dagen aan één stuk stromend water over te laten lopen, maar dat lijkt ons toch een beetje van het goede te veel.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240323_085019343-015232982720240648582.jpeg?w=665)</figure>

Nog een wandeling naar het kasteel en een ontmoeting met de kasteelreiger en dan het avondritueel: eten zoeken. Vandaag iets met vlees, dat lijkt hier wel populair. Het gekende patroon:

*   Goed kijken naar de plastieken menu-replica's en proberen achterhalen wat de pot schaft
*   Google Lens is de beste vriend, het meeste wordt goed vertaald  

*   De menukaart ontcijferen en goed onthouden wat we kiezen  

*   De knop indrukken - binnen de 5 seconden zijn ze daar
*   Bestellen
*   Binnen de 5 minuten eten krijgen  

*   Beetje rondkijken hoe de _locals_ de verschillende potjes combineren
*   Prutsen met de stokjes - we zitten vaak het langst aan tafel

Op de kassa een stuk of 10 origami-kraanvogels, de kleinste niet groter dan 5mm. Als dessert doorkruisen we shopping center richting hotel:

- gamehal met veel roze en irritante geluidjes: drums als joystick, veel grijpkranen met fluffy beertjes, fotocabines met photoshop effectjes

- boekenwinkel met stempelverzamelboekje  
- Godiva Belgium shop

- een Pomme's restaurant waar de hoeveelheid puree in centimeters wordt uitgedrukt - de plastieken voorbeelden nodigen niet echt uit

- kattencafe - gelieve niet te luid tegen de katten te spreken

<figure class="wp-block-gallery has-nested-images columns-default is-cropped">

<figure class="wp-block-image">![](https://ziemedermeeweg.wordpress.com/wp-content/uploads/2024/03/pxl_20240323_1128036908898570557655961848.jpg?w=769)</figure>

<figure class="wp-block-image">![](https://ziemedermeeweg.wordpress.com/wp-content/uploads/2024/03/pxl_20240323_1129301761252535880317843984.jpg?w=1024)</figure>

<figure class="wp-block-image">![](https://ziemedermeeweg.wordpress.com/wp-content/uploads/2024/03/pxl_20240323_1155247413502051391900714751.jpg?w=1024)</figure>

<figure class="wp-block-image">![](https://ziemedermeeweg.wordpress.com/wp-content/uploads/2024/03/pxl_20240323_1155182273740433046485917041.jpg?w=1024)</figure>

<figure class="wp-block-image">![](https://ziemedermeeweg.wordpress.com/wp-content/uploads/2024/03/pxl_20240323_1155065504106665241140509672.jpg?w=769)</figure>

<figure class="wp-block-image">![](https://ziemedermeeweg.wordpress.com/wp-content/uploads/2024/03/pxl_20240323_115459819-018952823221009310162.jpeg?w=571)</figure>

</figure>

In het hotel lezen we gelukkig nog dat we liefst niet in pyjama op het ontbijt verschijnen.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240323_12131658217378899662952870.jpg?w=769)</figure>

Speciaal in Japan:

*   Boekweitkussens: voelt alsof er pistacheschelpen inzitten
*   Buiten aan de lift een videoscherm dat toont wie er in de lift staat