---
author: stationsstraat42
title: 'Dag 14: Osaka'
slug: dag-14-osaka
id: 736
date: '2024-03-31 15:23:38'
layout: post
categories:
  - Geen categorie
---

Dramatisch begin van de dag. In de metro staat een stempeloverzicht. Voor de Osaka metro alleen al: 133 stuks te verzamelen! We hadden beter 10 boekjes gekocht. Het paneel helpt wel om de stempels van gisteren te determineren - met die lange gangen ondergronds ben je voor je het weet in een ander station.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240331_0233398311286561147355948033.jpg?w=769)</figure>

We stappen iets buiten het centrum over op de Osaka Monorail - eerste keer monotrail in 50 jaar denk ik. Het station en de buurt errond proberen een beetje Parijs sfeertje te creëren, musette muziek en koffiebartjes.

Op de monorail zelf scoren we de beste plek: 2 zitjes vlak achter de chauffeur met zicht naar buiten. Ware het niet dat we aan de verkeerde kant zitten, we vertrekken achteruit!

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240331_0345266872325672939580291388.jpg?w=769)</figure>

Geen nood, we moeten overstappen. Tweede keer goeie keer. Terug hetzelfde plekje, nu zit er al een machinist. Tweede keer helaas, hij sluit zijn systeem af. Terug achteruit. Na een _fare-correction_ stappen we het domein van de wereldexpo Osaka '70 op. Het krioelt van het volk, hier komt de Osakees dus verpozen op zondagnamiddag. Er staan 10 kerselaars in lichte bloei: de plekjes onder de bomen zijn geclaimd met plastieken picknickzeilen of tentjes.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240331_0621534952160121907926553955.jpg?w=769)</figure>

We lopen langs de ligweide (écht gras hier) en lopen het National Museum of Technology binnen. De speciale expo toont honderden Japanse maskers, van honderden jaren oud tot nu. Geen Golden Bato :-(

Verder de permanente expo, opgebouwd rond elk werelddeel. Voor Europa hadden ze duidelijk een deal met een Fins museum - van Finse eg tot Fins 'aziatisch fastfood kraampje' zijn aanwezig. Zelfs de Karjalan Piirakkaa ligt er, naast de Franse baguette (_replica_ staat er bij).

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240331_05361611915476265373485877.jpg?w=769)</figure>

Vladimir geeft nog een tip en we moeten ons wat haasten: ander museum, andere kant van 't stad. Wel de moeite: retrospectieve van Fukada Heihahiro. Zijn 'Ripples' zijn officieel _National Important Cultural Property_. Titels zijn belangrijk hier.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240331_0759597487863823705042632378.jpg?w=1024)</figure>

Nog één opdracht af te werken vandaag. De zoon van een collega spaart voetbal-pins, en die uit Japan zijn moeilijk te verkrijgen. Al 2 mislukte pogingen achter de rug maar vandaag moet het lukken: aan het stadium van _Cerezo Osaka_ is een fanshop en die zou open zijn vandaag. Alles rond het stadion is roos, Cerezo blijkt Spaans te zijn voor ... kersenbloesem. Spijtig genoeg, ook hier geen pins. Bestaan ze wel? (Vingerhoeden zijn wel al in orde - geen toeristische variantenmaar de echte modellen van hier die toch wel een ander uitzicht hebben).

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/signal-2024-03-31-23-12-28-5424401368005939907414.jpg?w=1024)</figure>

Onderweg toevallig nog een paar herkenbare gerechten tegengekomen. We spreken af dat zolang Soetkin hier nog blijft er geen foto's van of gestoeld over eten vanuit België richting Japan gestuurd worden. Na 2 weken begint de _goesting_ in witloof in hesp naar boven te komen.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240331_072349007278088419967861350.jpg?w=769)</figure>

Laatste avond voor mij, we spreken af met Vladimir. Dat verloopt eerst niet zo vlot, hoewel we in het torenhoge APA Hommachi hotel zitten, genoemd naar het naburige metrostation, blijken er zowaar 2 torenhoge APA Hommachi hotels te zijn. Leve de telefoon en de kaarten apps, het is een hartig weerzien en we gaan sushi eten. Ook daar wat verwarring met de bestelling, gelukkig moeten we het niet in gebarentaal uitleggen want   de buren komen uit Nederland.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240331_1207329315396470451255734560.jpg?w=1024)</figure>

Verwondering over Japan, zijn mensen, zijn eten en zijn gebruiken. En veel over de houtsnedes en de plannen de komende weken.

Het is een mooie reis geweest, nog 1 opdracht: zoveel mogelijk in mijn bagage krijgen (er is een catalogus bijgekomen vandaag!)

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240331_1334321245260317997773668412.jpg?w=1024)</figure>