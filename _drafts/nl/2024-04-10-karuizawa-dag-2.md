---
author: soetkien
title: 'Dag 24: Karuizawa - dag 2'
slug: karuizawa-dag-2
id: 881
date: '2024-04-10 16:32:22'
layout: post
categories:
  - Geen categorie
---

De zon schijnt. Heerlijk. Het is nog steeds koud maar het doet deugd. We zitten in de bergen dus een stuk frisser dan in Echizen en Nara maar het weer weet niet zo goed wat het wil. Twee dagen geleden was het sandaaltjesweer. Vandaag wou ik dat ik mijn handschoenen niet meegegeven had met Pierre.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6646-1.jpg?w=768)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6649-2.jpg?w=768)</figure>

Het is mooi hier met het ochtendzonnetje dat binnenkomt. Ik neem een rits foto’s met de kodak. Klik klik. Blij dat ik die dan toch niet heb meegegeven met Pierre ;)

We wandelen naar de supermarkt, croissantjes en een vers stokbrood als ontbijt. We kijken onze ogen uit, wat een manier van presenteren. Wat een assortiment aan champignons en groenten. Alles opvallend gelijk qua grootte en vorm. Vladimir denkt dat alle groenten en fruit hier streng geselecteerd worden. Wat afwijkt wordt niet verkocht maar op een andere manier verwerkt.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/03644b39-676b-4d37-95eb-fa038895ce63-2-1.jpg?w=1024)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/78a2def0-510e-4f76-b600-212dfc9d93d4-1.jpg?w=768)</figure>

Ik start de werkdag met snijden. Eerst een schelletje van mijn duim als ik het stokbrood wil snijden. Daarna begin ik aan mijn eerste plaat. Vladimir zet zijn tekening op punt en begint die op op zijn hout over te zetten. Hij zaagt een grote plaat op maat met Terry’s Japanse zaag.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6671-1.jpg?w=1024)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/fddba987-62a6-4ad9-adf5-42e2de10e589-3-1.jpg?w=768)</figure>

Ik doe snel de was, iedereen lijkt hetzelfde idee te hebben. De zon schijnt dus op de balkons rondom ons worden overal wasjes opgehangen.

Middagmaal met Terry op het terras in de zon. De plaatselijke Etna zucht nog een wolkje.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/756f56e6-4c4a-4bfc-898c-6856fd32eac9-4-1.jpg?w=769)</figure>

Na de middag volgt de les baren- herstellen. Een goede baren is bedoeld om een leven lang mee te gaan. Het bamboeblad dat rond de baren zit verweert na verloop van tijd. We leren hoe we die van een nieuw blad kunnen voorzien. Vladimir deed dit vroeger al eens en waarschuwt dat het geen simpel jobke is. En dat is _niet_ overdreven.

Hij krijgt zijn baren bij de tweede poging tamelijk goed. Een beetje een asymmetrisch handvat maar verder oké. Ik heb drie pogingen nodig. En dan nog… er zit een scheurtje in mijn blad en ik draaide het handvat in de verkeerde richting op. Maar om de één of andere reden bevalt dit werk me wel. Er zit iets in de handeling van het overtrekken dat ik herken. Ik weet dat mijn collega Rien hier zonder twijfel een krak in zou zijn.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/06236d07-b540-41d8-ae50-aaa433bdda97-4-1.jpg?w=768)</figure>

We oefenen verder tot 17u. Als de bel gaat krijgt Terry een iets wazige blik in zijn ogen - lees: einde-van-de-werkdag-blik. Er wordt niet meer gedrukt vandaag. Morgen graag!

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6673-1.jpg?w=1024)</figure>

Aya (de vrouw van Terry) geeft morgen een korte workshop aan vier Engelsen en komt het papier voor haar workshop prepareren. We kijken goed hoe zij het doet. Uiteindelijk lijkt het niet zo heel erg veel te verschillen van hoe wij het doen. Hoewel we er niet meer over gingen spreken zijn sommigen onder ons zeker blij en opgelucht met die vaststelling :)

We werken onze notities bij en stappen nog es richting Familymart. Ontbijt voor morgen en nog wat eten voor deze avond inslaan. Vladimir maakt een heerlijke omelet met champignons klaar. Dessert is een macha-magnum voor mij en voor V. een groen puddingske.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6685-3.jpg?w=768)</figure>

Afwassen en dan nog wat werken. Met Maria Callas op de achtergrond gedrenkt in de heerlijke geur van kerosine snijden en tekenen. Wat moet een mens nog meer?

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/69c9fa12-8c55-4644-99e1-482e6e79b311-2-1.jpg?w=768)</figure>

PS: @Heli: dit komt het dichtste bij pesto en kaas van wat we al gevonden hebben!

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6677.jpg?w=767)</figure>

Duimen voor een milde nacht. Ik ga mijn deken uitzetten nu. Slaapwel.