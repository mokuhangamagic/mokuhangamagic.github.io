---
author: soetkien
title: 'Dag 16: Osaka - Nagahama'
slug: dag-16-osaka-nagahama
id: 766
date: '2024-04-02 01:41:50'
layout: post
categories:
  - Geen categorie
---

Weinig geslapen deze nacht. Het was natuurlijk de eerste nacht zonder wederhelft maar ook veel ambulances en lawaai buiten waardoor het moeilijk was om de slaap te vinden.

Valiezen gepakt en klaar om naar de GOFUN-fabriek ergens tussen Osaka en Kyoto te trekken. Een stukje Peter reist trouwens verder met ons mee - zijn heartbeat (cfr. Dag 3- Boltanski kunstwerk) zit netjes in mijn valies.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6074.jpg?w=1024)</figure>

Ik neem nog een koffie en koek in de Starbucks om de hoek terwijl Vladimir zijn ontwerp gaat afleveren bij de risoprinters.

Daarna vlot de trein op richting Kioto, valiezen in een locker. Twee treinen verder arriveren we bij de Gofun-fabriek. Eén van de dingen waar ik heel erg naar uitkeek. We staan (waar gaan we dat schrijven!) wel een dikke twintig minuten te vroeg voor de poort. We worden binnengelaten in een kamertje dat van beneden tot boven volgestouwd staat met glazen flesjes pigment. Fantastische degradees en zeer intense kleuren. Hier zou ik een hele dag va kunnen genieten. Mijn compagnon wordt ook al enthousiaster.

We wachten nog wat op de andere groep. Vier jonge Zwitsers komen binnen. Iedereen de schoenen uit en de vlotte chef van de fabriek geeft uitleg bij de half uur durende Japanse gesproken video. Het bedrijf werd 130 jaar geleden door zijn familie overgenomen. Hij toont een foto met stapels oesterschelpen die zijn voorouders en hun voorgangers verzamelden. De schelpen moeten een jaar of twintig ‘rijpen’ voor ze tot [gofun](https://artsandculture.google.com/story/gofun/1gVxdULy3vvoLw) vermalen kunnen worden. Zoals het hier altijd gaat - alles wordt met zorg en veel geduld geprepareerd. Het duurt 18 maand om van een schelp gofun te maken. Er is niks gewijzigd aan het verwerkingsproces. Alleen worden de molenstenen nu elektrisch aangedreven.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6145.jpg?w=1024)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6086.jpg?w=767)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6089.jpg?w=768)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6093.jpg?w=767)</figure>

In verschillende fases worden de oesters steeds fijner vermalen. Vermengd met water om zo steeds meer de fijnste korrels te onderscheiden van de grovere bezinksels.

De échte natuurlijke oesters die gebruikt worden voor de fijnste Gofun (zeg maar ‘golden pelican’) zijn zeker 10cm dik (één helft!) en drie keer zo groot als wat wij een grote oester noemen. Daar moet wel eten aan geweest zijn..

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6132.jpg?w=1024)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6161-1.jpg?w=767)</figure>

Kortom. We zijn allemaal zeer enthousiast, er wordt GOFUN en pigment gekocht.

We krijgen nog het e-mailadres mee van de enige overgebleven authentieke barenmaker in Japan die in Tokyo woont en weg zijn we. Mijn valies een halve kilo zwaarder dan deze ochtend.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6162.jpg?w=1024)</figure>

De enige gofunfabriek van Japan ligt nogal afgelegen dus het wordt nog een avondvullend programma met treinen en bussen om tot in Nagahama te geraken.

We smurfen op het gemak onze bentoboxen op het perron van Nagahama op als we plots op maps zien dat de laatste bus naar ons hotel zo gaat vertrekken.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6179.jpg?w=732)</figure>

Na een ferme sprint rond het station zien we één bus op de busparking staan. De chauffeur vertelt ons dat we op perron 2 moeten zijn om de bus te kunnen nemen naar ons hotel.

Eenmaal op perron 2 komt diezelfde bus vijf minuten later naar ons toegereden. Hij stopt. We mogen instappen. Juist is juist. En een halte is een halte. Zo is dat. In Japan ;)