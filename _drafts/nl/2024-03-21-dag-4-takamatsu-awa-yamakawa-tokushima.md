---
author: stationsstraat42
title: 'Dag 4: Takamatsu - Awa-Yamakawa - Tokushima'
slug: dag-4-takamatsu-awa-yamakawa-tokushima
id: 551
date: '2024-03-21 15:19:57'
layout: post
categories:
  - Geen categorie
---

Uitgeslapen laten we de bagage achter in het hotel (n° 6) en wandelen we naar de Ritsurin Garden, waar ze duidelijk blij zijn met hun 3 sterren vermelding in de Michelin groene gids.

Het is nog fris maar de zon is van de partij en we worden naar de zuidkant van de tuin geleid alwaar 'the best offering' zou zijn.

Met de aanleg werd in de Edo periode begonnen, centraal liggen een paar vijvers en heuveltjes met rotsblokken, daarrond bloemen, bomen en 1000 tot in de puntjes verzorgde naaldbomen. En dat mag je letterlijk nemen: de tuiniers knippen zowat naald per naald af tijdens het snoeien.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240321_0154102136955630740874428327.jpg?w=769)</figure>

<figure class="wp-block-image">![](https://ziemedermeeweg.wordpress.com/wp-content/uploads/2024/03/pxl_20240321_0154167782703864828023645505.jpg?w=769)</figure>

Het duurt even om in de sfeer te komen maar na een tijdje snappen we het wel. Alles is uitgebalanceerd en overdacht. Een heuveltje met rotsblokken ligt daar niet toevallig, maar werd honderden jaren geleden zo gestapeld. De brug is niet zomaar een brug, want de reflectie in het water doet aan de maan denken. Ik zou een jaarabonnement nemen mocht ik in de buurt wonen.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240321_0207235446260049918273749219.jpg?w=769)</figure>

Een Chinese groep vrouwen van de KAV krijgt punthoedjes en ervaart een favoriete tijdsbesteding van de keizer: extreem traag de vijver rondvaren. Op de oever staat een witte reiger alsof hij precies daar werd neergezet, en als je een brugje overstapt passeren drie witrode karpers in formatie alsof het zo in het script staat.

<figure class="wp-block-gallery has-nested-images columns-default is-cropped">

<figure class="wp-block-image">![](https://ziemedermeeweg.wordpress.com/wp-content/uploads/2024/03/pxl_20240321_0152145432355477868434275751.jpg?w=769)</figure>

<figure class="wp-block-image">![](https://ziemedermeeweg.wordpress.com/wp-content/uploads/2024/03/pxl_20240321_0205070891103984636100755020.jpg?w=1024)</figure>

<figure class="wp-block-image">![](https://ziemedermeeweg.wordpress.com/wp-content/uploads/2024/03/pxl_20240321_0206475195255558648660936637.jpg?w=769)</figure>

<figure class="wp-block-image">![](https://ziemedermeeweg.wordpress.com/wp-content/uploads/2024/03/pxl_20240321_0222251535790396747947867263.jpg?w=769)</figure>

<figure class="wp-block-image">![](https://ziemedermeeweg.wordpress.com/wp-content/uploads/2024/03/pxl_20240321_0221337678867406187917052327.jpg?w=1024)</figure>

</figure>

Door de koude is de kersenbloesemvoorspelling bijgesteld (de bloeiperiode wordt nu 5 dagen later, rond 31 maart, verwacht) maar de voorbereidingen zijn volop aan de gang: lampionnen, lichtjes overal, extra fietsenstalling,... 

En voor we buiten gaan, omdat dat grind vuiligheid geeft aan de schoenen: rekjes met schoenkuissystemen, gratis te gebruiken.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240321_0253159515191003292857248476.jpg?w=769)</figure>

Soetkin is het n°6 kwijtgeraakt en de conciërge lijkt ook kwijt, maar met wat gebarentaal krijgen we de uiteindelijk de valiezen toch mee. Het volgende plan: de Washi papierfabriek van Awagami - een van de benodigdheden van de mokuhanga magic club. Drie treinen nodig, in het station komt een assistent ons helpen maar het is hem ook niet zo duidelijk hoe het juist moet: het systeem is hier dat je op een groot bord kijkt wat je bestemming is, daar staat de prijs bij en dan koop je een ticket voor dat bedrag. Maar als je station niet op het bord staat? Na 5 minuten sukkelen en heen en weer sprinten naar zijn chef heeft hij de oplossing: er is ook een automaat waar je gewoon je bestemming kan intikken. Voila.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/signal-2024-03-21-14-30-31-1247779863994258466335.jpg?w=767)</figure>

Alles rijdt stipt, dat helpt hij elke overstap. Vaak ook af en toe info in het Engels. Tot het laatste traject, daar is alles nog analoog. We volgen de rivier richting Tokushima op een kleine spoorlijn, tussen de bergen, sommige toppen nog besneeuwd. De vlakte is volgebouwd, 70% van het land is bergachtig en onbewoonbaar.  In Awa-Yamakawa (of is het Awa-Kamayama?) stappen we als enigen af en willen we het perron afwandelen maar daar komt plots de conducteur van 3 wagons verder aantesprint. Hij wil onze tickets zien. Gelukkig was alles in orde of de legendarische stiptheid van de JR was om zeep, en het was nu al op het randje (hij sprint weer naar de laatste wagon in plaats van vlak bij ons op te stappen).

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240321_0441121914383432737767499641.jpg?w=1024)</figure>

<figure class="wp-block-image">![](https://ziemedermeeweg.wordpress.com/wp-content/uploads/2024/03/pxl_20240321_0619080673349937502241169249.jpg?w=769)</figure>

De papierfabriek ligt op een kleine 2 km van het station, geen lockers voor valiezen hier maar er staat wel een witte camionette op de parking. Soetkin waagt het erop en na veel vijven en zessen blijkt dat het eens soort bus is en we kunnen mee. Alweer speciale situatie: ik leid af dat de rit 100¥ kost, de chauffeur geeft ons 2 tickets waarna we het geld en de tickets in een glazen bakje moeten gooien. Veel _arigato_ en _hai_ later krijgen we een briefje met wanneer we hem op de terugweg mogen verwachten. Het duurt altijd wel even maar met een paar woorden en veel geduld lukt het wel.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240321_0623185971100305896882372360.jpg?w=769)</figure>

In de papierfabriek worden we hartelijk verwelkomd door een Japanse die goed Engels spreekt. Je ziet de mensen euh ... papier maken. Na 5 minuten heb je het wel gezien dus het wordt de  'schep je eigen postkaart' workshop.  De gids vertelt over het procédé, vraagt naar Belgium en hoe Soetkin hun papier daar koopt. Soetkin betaalt wat staaltjes en dan gaat het gesprek richting mokuhanga en hop daar vliegt plots een gazet uit de valies. Mét 2 stickers er bij. Ze is blij en vraagt de Instagram handle en schuift 'this is between us' een setje papier tussen onze postkaarten. Beide vrouwen content. Het krantje werkt en lijkt deuren te openen.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/signal-2024-03-21-18-30-24-830-16644399928601898615.jpg?w=768)</figure>

<figure class="wp-block-image">![](https://ziemedermeeweg.wordpress.com/wp-content/uploads/2024/03/signal-2024-03-21-18-30-24-830611250472496369821.jpg?w=768)</figure>

De buschauffeur was stipt op tijd, we kennen het systeem al en zelfs in het station geraken we vlot aan het goeie ticket. Op naar Tokushima, de bakermat van het indigo blauw. Daar komt morgen een andere mokuhangamagic volger ons oppikken, en die laat haar man zelfs koken voor ons.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/signal-2024-03-21-14-43-59-7809222491978669502460.jpg?w=700)</figure>

<figure class="wp-block-image">![](https://ziemedermeeweg.wordpress.com/wp-content/uploads/2024/03/pxl_20240321_0847123161498170119059720819.jpg?w=769)</figure>

Tokushima is eerst een zoektocht naar het hotel en daarna lekker eten in de hippe 'eetbuurt' onder het station. Hiroshima oesters, edamame bonen, gegrilde yellowtail, shii-takes, garnalen in tempura en avocados met nog iets bij. Meer moet dat niet zijn. De Japan-Puzzel hier was dat de serveuse ons _niet_ 15 minuten aan het negeren was, maar dat wij niet doorhadden dat je op een knopje moest drukken om te bestellen.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240321_1152517572102042311325063079.jpg?w=1024)</figure>

Op straat opvallend veel groepjes collega's die iets te veel gedronken hebben. Misschien is donderdag dé dag om zat te worden met de baas om hem dan vanalles te zeggen dat op het werk niet mag of kan gezegd worden volgens de sociale voorschriften.

Het valt op: weinig toeristen hier - nog geen surfweer waarschijnlijk.

Speciaal in Japan:

*   Gelieve aan de andere treinreizigers te denken als je op je computer werkt. (Geluid van toetsenbord etc)
*   Geen vuilbakjes op de trein, maar wel een madam in roze uniform die rondkomt met een vuilbakzak
*   Veel stripfiguren op de treinen, waar ook vaak foto's van genomen worden. Nog geen graffiti gezien.