---
author: soetkien
title: 'Dag 33 : Tokio - dag 5'
slug: dag-33-tokio-dag-4
id: 1078
date: '2024-04-19 17:54:01'
layout: post
categories:
  - Geen categorie
---

Vandaag is onze laatste lesdag. Ik begon gisteren nog niet echt in mijn blok kersenhout. Ik zit er eigenlijk een beetje mee in om te beginnen snijden. Heb visioenen van mijn mes dat luid afknapt en dat er een stuk wegtsjipt. En het zijn eigenlijk ook wel héél héél kleine oefeningen die hij opgeplakt heeft.

Het is een zonnige dag, zalige wandeling naar de studio. Ik geniet er extra van want ik mis wel wat zon en verse lucht tijdens onze dagen bij de meester. Ik noteer in gedachten nog wat plekjes die ik op de terugweg wil fotograferen.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0344-1.jpg?w=576)</figure>

Als we de studio binnenkomen ligt er op onze tafels voor elk een setje vers geslepen messen. Dus toch! De sensei was er tot 1u deze nacht mee bezig en bleef daarna in de studio slapen. Alexandra toont me een foto van het ontbijt dat hij deze morgen voor zichzelf maakte. Wauw, precies uit een boekje.

We krijgen meteen wat uitleg over het onderhoud van ons materiaal. Helemaal het tegenovergestelde van wat Terry ons vorige week vertelde. Dat wordt stilletjesaan ook een gewoonte, die tegenstrijdige berichten.

Even later gaat het over blinddruk. Ik spring bijna van mijn bankje als hij met zijn elleboog het blad in de blok begint te duwen. Één blik op Vladimir zegt me dat hij opgelucht is dat zijn uitleg toch ‘waar’ blijkt te zijn.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0393-1.jpg?w=576)</figure>

Dit is de gelegenheid om de sensei onze zeemeermin kado te doen. We vertellen over onze pijnlijke ellebogen en de ontdekking van de truc met het ei.

Hij bekijkt onze prent uitgebreid, er komen allerlei vragen over het papier. Het valt op, er worden hier snel vragen gesteld over het gebruikte papier. Ook de Bokashi’s worden besproken. Onze PaavoPrent wordt bovengehaald- meteen zegt Sensei dat hij in een _[onsen](https://www.google.com/search?sca_esv=09379ecd0b6efd91&sca_upv=1&hl=nl-be&q=onsen+japan&source=lnms&uds=AMwkrPtkvOZj0277zWkf2iRBdH-LHoejYx23E5OVXJPAqzc0ao9EJAFPinuBoJvjzuPOo5voaKyKnrz5J4o5UZWo1-t0O24szImrdT6ZMNP3irGEUOICUZwyJgUYE5UErec811ePMA-9rX_SeK51eYjmUn8Fb1TugF2QQ3EgHtSg7ImcOgYtBThUHTJzUxWpDRn0vHqF5P6zoPmpr19OH_oIrejq3ZX8r033UhEj_I9R5HoDYtyiFDpcenl3HBB-EIK5gnyWVScYu_aoerAAEPrYZZi4ESxQHbK5FE_dKEqnKopQb_68rTU352K1ENDVu2w7L2CyJGaV&sa=X&ved=2ahUKEwic9uCGzs6FAxVgbvUHHXy0BtgQ0pQJegQIERAB&biw=375&bih=547&dpr=2)_ zit! Goedkeurende grommetjes. Vladimir haalt zijn eigen werk boven. ‘Mooi gedrukt, is moeilijk geweest zeker?’ vraagt de meester. Vladimir krijgt wat vragen over het wat en waarom van de dingen die hij afbeeldt. Hij wordt er een beetje rood van.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0398-1.jpg?w=576)</figure>

De sensei legt ook nog uit hoe hij Kira Kira (mica of glitter-druk) maakt. Er zijn drie methodes om mica te drukken, dit is de oudste. Kort uitgelegd is het zo dat de gedeeltes van de prent die gevrijwaard moeten blijven van glitter bedekt worden met een stencil. De rest wordt met een mix van mica (=mineraal poeder) en lijm overschilderd. Vladimir krijgt na jaren eindelijk ook het antwoord op de vraag hoe de craquelé in sommige prenten gecreëerd wordt.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0378-1.jpg?w=576)

<figcaption class="wp-element-caption">Stencil voor Kira Kira</figcaption>

</figure>

Hij haalt een map prenten boven ter illustratie. Als ik vraag of ik de map nog wat mag bekijken tovert hij vanuit een kast stapels mappen tevoorschijn met werk dat hij gesneden heeft. We waren al onder de indruk maar dit is er écht over. Als toetje mogen we elk één van zijn kerstkaartjes kiezen én een mandala.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0390-1.jpg?w=1024)

<figcaption class="wp-element-caption">Ets van toen hij 15 was. Zelfportret met trombone.</figcaption>

</figure>

Tijdens het eten in ons favoriete hotel gaat het plots over Dürer. Daar hebben ze hier nog nooit over gehoord. Sensei denkt dat de rhino een gravure is en belooft na het eten eens te tonen hoe stempels hier gemaakt worden op dezelfde manier. Verder komen we nog te weten dat zijn vrouw graag kookt en zot is van karaoke en dat hij jarig is op 30 juni.

Terug in de studio wisselt hij eerst van broek en begint dan wat te rommelen achter ons. Voor de zoveelste keer haalt hij een arsenaal aan wonderlijk gereedschap boven. Burijnen die hij zelf gemaakt heeft en een werkbank die Pepertje en Opa fantastisch zouden vinden. Vladimir begint meteen de maat te nemen om er thuis ook eentje te kunnen maken. Wat later toont hij ons nog het kleinste beiteltje dat hij zelf uit het ijzer van een kapotte paraplu of soms ook van een piket vijlt. Stainless steel moet het zijn.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0430-1.jpg?w=1024)

<figcaption class="wp-element-caption">Werkbank met twee spies om een blok tussen te klemmen</figcaption>

</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0407-1.jpg?w=1024)

<figcaption class="wp-element-caption">Kleine werkbank voor stempels, zelfde systeem</figcaption>

</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0434-2-1.jpg?w=1024)</figure>

Ik durf hem een stempel te vragen in mijn stempelboek. Hij vergist zich een keer van richting en eentje is niet zo scherp. Beetje klungelig soms, onze sensei :)

We leren ook de betekenis van zijn naam kennen: een combo van ‘de geur van de ochtend’ en ‘oorsprong van de lente’. Hoe schoon is dat.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0637-1.jpg?w=1024)</figure>

De dag is bijna om, ik heb al bij al twee mini-cirkels van mijn blok gesneden. Ik vraag de sensei of ik niet beter eerst nog wat de oefeningen in het zachte hout maak. Na wat nadenken is hij akkoord. Eerst wat oefenen en in België de moeilijke oefeningen maken om zo beter te worden. Ik ben ook akkoord en opgelucht en snijd fluks nog wat lijnen in het zachte shina. Ik merk al een duidelijk verschil met de eerste dag. Mijn handen zweten toch al minder.

De les eindigt. Het dagelijkse afrekeningsritueel begint. Ik pols voorzichtig even of er ook traditionele drukkers zijn die studenten aannemen. Ik zou wel es een maandje willen terugkeren om in de leer te gaan bij een traditionele drukker. Leerling/meesteren met een Japanse meester, klinkt wel goed… Helaas. Hij zegt dat de drukkers (we hoorden zoiets ook al over de papiermakers) de deuren strak gesloten houden. Ook voor Japanners. Maar hij belooft eens naar zijn vriend in Kyoto te bellen ( een meesterdrukker) voor meer informatie.

Vladimir gaat snel nog geld afhalen in de 7/11\. Even later komt hij terug. Probleem! De limiet van zijn visa én die van zijn gewone bankkaart zijn overschreden. Hij kan geen geld meer afhalen. Ten vroegste maandag. Heel wat heen en weer gebel en gemail. Iedereen wil helpen. Er wordt afgesproken dat ik het geld morgen zal meebrengen naar de druk-workshop.

We nemen nog wat foto’s voor de deur. Sensei doet nog zijn vestje aan en pakt ons stevig vast om te poseren voor de foto. Het was fijn hier. We wuiven nog een laatste keer, nemen afscheid van Alexandra en trekken de stad in.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0455-1.jpg?w=1024)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0459-1.jpg?w=576)</figure>

Vladimir is op zijn ongemak. Begrijpelijk. Gelukkig zijn we met twee - ik heb nog budget. In België is het bijna middag. Anna belt naar de bank, Tomo, de man van Alexandra komt wat zelfs nog langs op ons appartement om te helpen en Vladimir eventueel geld te lenen. Dat zou bij ons toch niet zo snel gebeuren denk ik…

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0555-1.jpg?w=576)</figure>

Uiteindelijk moeten er wat papieren online getekend worden en zou de limiet binnen een paar uurtjes opgetrokken moeten zijn.

Duimen maar.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0606-1.jpg?w=1024)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0620-1.jpg?w=1024)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0628-1.jpg?w=1024)</figure>