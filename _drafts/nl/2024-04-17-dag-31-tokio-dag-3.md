---
author: soetkien
title: 'Dag 31 : Tokio - dag 3'
slug: dag-31-tokio-dag-3
id: 1034
date: '2024-04-17 17:35:21'
layout: post
categories:
  - Geen categorie
---

Verse instant-koffie en crackers om de dag in te zetten. We vertrekken met goed gemoed gepakt en gezakt richting Sensei. Vladimir schakelt over op Shinkansen-versnelling, ik haak in. We zetten iets te laat aan maar arriveren netjes op tijd.

Ons huiswerk wordt gecheckt. We leren vandaag met de achterkant van het mes snijden. Vladimir krijgt geregeld een goedkeurende woordje. Mij corrigeert hij elke keer met veel geduld.

Er zijn zoveel zaken om op te letten, ‘t is niet simpel. De manier waarop je zit, beweegt, je mes vasthoudt, snijdt… alles is anders. Ik wist niet dat mijn handen zo konden zweten, het mes glijdt bijna uit mijn hand. Zelfs mijn linkerhand, die alleen de plaat moet vasthouden, is aan de bovenkant bepareld met zweetdruppeltjes. Amai.

De plaat wordt vanaf nu niet meer rondgedraaid.

Er worden veel vragen gesteld. Elke vraag wordt met evenveel sérieux beantwoord. Tussenin slijpt hij onze messen. Ook het Franse - interessant maar blijkbaar met een veel te dik lemet :)

Hij toont een bord waar zijn carrière in het Engels op uitgeschreven staat. Vladimir herkent enthousiast dat hij werk van één van zijn favoriete kunstenaars gesneden heeft. Sensei bevestigt en haalt ergens uit een kast een mapje uit. Een pak prenten die hij gesneden heeft. De ene nog fermer dan de andere. Er zit een werk bij (naar een geschilderd kamerscherm) dat er uit ziet als een pentekening. Hij sneed er zo’n 6 maand aan, 9u/dag. Een 50tal platen en 67 drukgangen. Lichtjes indrukwekkend.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0187-1.jpg?w=1024)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0134-1.jpg?w=768)</figure>

Hij toont een prent, gesneden naar een aquarel van een Europese kunstenaar _Rosanne._ Hij sneed er 120 blokken voor. Oplage van 30 exemplaren.

En zo gaat het verder. Zonder te stoefen of al te veel show haalt hij van overal in de piepkleine studio stapeltjes prenten of mapjes boven. Toont prachtige blokken die hij gesneden heeft. Moeilijk te schatten wat hier allemaal voor onze ogen ligt. We mogen alles vastpakken, foto’s van nemen, wauw. Dit is ongelofelijk.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0154-1.jpg?w=1024)</figure>

Dat hij de beste drukker is van Japan, daar twijfelen we niet meer aan. Hij werd gevraagd door het nationaal museum om de onuitgegeven drukken van Hokusai te snijden. Hij weigerde ooit een opdracht voor Steve Jobs. Er liggen massa’s ukiyo-e en andere blokken in zijn atelier. Tot in de douche toe! En toch is dit zo’n eenvoudige en lieve mens. Een echte vakman die met veel liefde zijn werk doet. Hij snijdt alles en voor iedereen, zonder onderscheid. Hij heeft 72 mensen die regelmatig lessen volgen waarvan er 8 in opleiding bij hem zijn. Omdat hij het zo druk heeft met het snijden van de reeks voor Hokusai zijn er tegenwoordig niet veel lessen. Mijn frank valt dat dat eigenlijk de reden was waarom hij zo lang moest nadenken over onze vraag of we bij hem les konden volgen. Wat hebben we geluk gehad!

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/image.jpg?w=498)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0176-2-1.jpg?w=1024)

<figcaption class="wp-element-caption">Werk van [Masami Teraoka](https://www.masamiteraoka.com/). Voor een slordige 8500$ is het van jou!</figcaption>

</figure>

Plots gaat het over Bokashi, over Bokashi Ide. Ik begrijp dat dat wat hij toont gerelateerd is aan zijn snijwerk en niet enkel aan het drukken. Hij kan natuurlijk drukken maar doet het niet. Vaak werkt hij samen met de beste drukker van Japan. Die woont op een kwartiertje stappen van zijn studio. Omdat ik graag meer over wil weten over die Bokashi belooft hij na de middag een demo te geven.

Sensei wisselt zijn comfy broek voor z’n sjieke. We wandelen samen naar ons stam-restaurant. De sensei vastberaden aan kop. Hij geniet er van om lekker te eten, van de drank en koffie a volonté en van het gezelschap. Leuk. Hij vertelt dat de Finnen Tuula en Kari zijn vrienden zijn. Hij sneed een massa blokken voor Kari om hem te helpen bij zijn onderzoek naar een Finse tegenhanger voor het Japanse hout. Hij was al drie keer in Finland. Drie jaar geleden zelfs eens in België.

Onze tolk Alexandra trekt haar ogen en oren open bij alles wat ze ziet en hoort. We stellen veel interessante vragen zegt ze, ze leert veel. Grappig is ook dat één van de mensen die we op de beurs leerden kennen, Charles uit Seattle, een oude studiegenoot van haar is. De wereld is klein.

Na het eten toont de Sensei ons de Bokashi Ide. Hij gebruikt daarvoor een soldeerbout. Zijn mopje is dat je met je kaak eens kan voelen of die al heet genoeg is. Hij schuurt eerst de rand van het hout met een stukje riet waar hij zo’n tien minuten op zitten zuigen heeft.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0219-2-1.jpg?w=768)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0227-3-1.jpg?w=768)</figure>

Hij speelt trouwens trompet en trombone in zijn vrije tijd!

Na de les trekken we met Alexandra naar Sokaido. We slaan onze voorraad Holbein -pasta in. Dat zal de stand van de valiezen-zaken negatief beïnvloeden.

We leren ook nog een beetje over ‘de dark side’ of Japan - de hosts en hostesses.

Maar later meer daarover. Nu tijd om te slapen!