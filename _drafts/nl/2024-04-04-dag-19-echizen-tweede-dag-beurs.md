---
author: soetkien
title: 'Dag 19: Echizen - 2de dag beurs'
slug: dag-19-echizen-tweede-dag-beurs
id: 812
date: '2024-04-04 23:08:09'
layout: post
categories:
  - Geen categorie
---

Kwart na acht zitten we al ‘fris en monster’ op de bus naar het congrescentrum.

Gelukkig een stevig ontbijt en enkele kopjes koffie achter de kiezen want er wacht ons een ochtend vol speeches. Enkele interessante talks, o.a. over de plots overleden Ralph Kiggel (onze nieuwe held), een zotte Ierse vertaler en Tuula Moilanen die over een papiermaakatelier in Finland komt vertellen. Ik hoor en zie de grote Heli precies op het podium staan. Zelfde manier van praten, mopjes maken en bewegen. Ik noteer dat ik haar een link naar die studio moet sturen, zal ze interessant vinden.

De verplichte groepsfoto wordt genomen. Al bij al een interessante ochtend maar het is moeilijk om gefocust te blijven.

De lekkere bentobox over de middag geeft wat extra energie. Ik kijk stiekem rond me naar hoe de anderen alles fiksen met hun stokjes. Er zitten heel kleine en ook grote stukken in onze box. Niet evident om het allemaal netjes te managen. Maar het gaat :)

Twee workshops op het programma in de namiddag: papier leren prepareren voor mokuhanga en papiersoorten testen.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6368.jpg?w=767)</figure>

De papiertestworkshop lukt ons niet geweldig goed. We merken heel wat verschillen met onze manier van drukken. Terry leidt deze workshop, we hebben meteen al een boel vragen waar we volgende week een antwoord op willen krijgen als we bij hem in z’n studio zullen werken.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6379.jpg?w=768)</figure>

Ondertussen wordt de sfeer hier steeds losser en amicaler. Iedereen loopt door elkaar, je schuift bij elkaar aan aan tafel, in de bus enzovoort. Geestig.

Op het einde van de dag stappen we het enige restaurantje binnen dat nog open is. Kan niet slecht zijn: de kok (ver boven pensioenleeftijd) heeft een t-shirt van Pink Floyd aan. De waardin is van het heftige type en de zaal druppelt vol met mokuhangalovers - op twee verbaasde locals na. We schuiven aan op onze knieën als drie Japanse meisjes die we herkennen als ‘helpers’ van op de conferentie bij ons aan tafel aanschuiven. Ze geven onze bestelling door. Uiteindelijk blijken ze tussen de 38 en 48 jaar te zijn en geen studenten zoals wij dachten. De jongst uitziende heeft al een kind. Zot hoe wij de Japanners in het algemeen wel tussen de 15 en 20 jaar jongers schatten. Er wordt heel wat over en weer gekletst. Ze zijn onder de indruk van onze visitekaartjes en stickers. Ze worden helemaal wild als blijkt dat Vladimir hun Japanse vriendin in België goed kent.

De wereld is klein.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6390.jpg?w=768)</figure>

Morgen portfolio. We sluiten de avond af in de lobby en plooien nog wat mapjes voor onze drukken. Deadliner die-hards.

Tussen het avondeten en het plooiwerk de was gedaan, dus we gaan helemaal in ‘t proper in ons kraam staan morgen.

Slaapwel!