---
author: soetkien
title: 'Dag 19: Echizen - 2de dag beurs'
slug: dag-19-echizen-tweede-dag-beurs
id: 812
date: '2024-04-04 23:08:09'
layout: post
categories:
  - Geen categorie
---



In the afternoon there are two workshops on the programme: preparing/sizing the paper for the mokuhanga and making test prints on different types of paper.


Kwart na acht zitten we al ‘fris en monter’ op de bus naar het congrescentrum.

Gelukkig een stevig ontbijt en enkele kopjes koffie achter de kiezen want er wacht ons een ochtend vol speeches. We horen enkele interessante talks, o.a. over de plots overleden Ralph Kiggel (=onze nieuwe held), een zotte Ierse vertaler en Tuula Moilanen die over een papiermaakatelier in Finland komt vertellen. Het klinkt allemaal heel inspirerend. 

De verplichte groepsfoto wordt genomen. Al bij al een interessante ochtend maar het is moeilijk om gefocust te blijven.

De lekkere bentobox over de middag geeft wat extra energie. Ik kijk stiekem rond me naar hoe de anderen alles regelen met hun stokjes. Er zitten heel kleine en ook tamelijk grote stukken in onze box. Niet evident om dat allemaal netjes te managen. Maar het gaat :)

Twee workshops op het programma in de namiddag: papier prepareren voor mokuhanga en testdrukken op verschillende papiersoorten.

De papiertestworkshop lukt ons niet geweldig goed. We merken heel wat verschillen met onze manier van drukken. We slagen er niet in om een deftige print te bekomen. Terry leidt deze workshop, komende week werken we in zijn studio en zal hij ons lesgeven. We hebben meteen al een pak extra vragen voor volgende week.

Ondertussen wordt de sfeer hier steeds losser en amicaler. Iedereen loopt door elkaar, je schuift bij elkaar aan aan tafel, in de bus enzovoort. Geestig.

Op het einde van de dag stappen we het enige restaurantje binnen dat nog open is. Kan niet slecht zijn: de kok (ver boven pensioenleeftijd) heeft een t-shirt van Pink Floyd aan. De waardin is grappig en vriendelijk. Het restaurant druppelt vol met mokuhangalovers - op twee verbaasde locals na. We schuiven aan op onze knieën als drie Japanse meisjes die we herkennen als ‘helpers’ van op de conferentie bij ons aan tafel aanschuiven. Ze geven onze bestelling voor ons in het Japans door. Uiteindelijk blijken ze tussen de 38 en 48 jaar te zijn en geen studenten zoals wij dachten. Er wordt heel wat over en weer gekletst. Ze vinden  onze visitekaartjes en stickers leuk. Iets later blijkt dat Vladimir een Japanse vriendin van hen kent die in België woont. De wereld is klein.

Morgen portfolio. We sluiten de avond af in de lobby en plooien nog wat mapjes voor onze drukken. Deadliner die-hards.

Tussen het avondeten en het plooiwerk deden we ook nog onze was, dus we gaan helemaal proper voor de dag komen morgen.

Slaapwel!