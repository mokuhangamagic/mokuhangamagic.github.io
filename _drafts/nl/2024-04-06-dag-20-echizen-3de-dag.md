---
author: soetkien
title: Dag 20 - Echizen 3de dag
slug: dag-20-echizen-3de-dag
id: 828
date: '2024-04-06 16:43:56'
layout: post
categories:
  - Geen categorie
---

Vandaag Portfolio-dag.

Er hangt een opgewonden sfeer en wat spanning in de lucht. Richting bus loopt iedereen te sleuren met zakken, mappen of een rol. Vandaag kunnen we ons werk aan elkaar tonen.

Wij zitten in de tweede shift. Zeer benieuwd kijken we rond hoe alles in de eerste ronde gaat. Sommigen zijn geroutineerd want ze zijn vaste klant bij de conferentie.

Iedereen krijgt een tafel en prikbord. Sommigen zijn goed voorbereid. Drukken in een plastic mapje, boekje mee, visitekaartjes. Bij anderen is het echt een rommeltje.

We doen op het gemak onze toer en wisselen zoveel mogelijk visitekaartjes uit. Dat is hier écht een ding.

Net als geld geef je je kaartje rustig en met beide handen aan de andere. Dan bekijk je het aandachtig en stop je het in je visitekaartjesetui. Ik kan het al.

Klokslag 10u30 wordt omgeroepen dat er gewisseld moet worden. Als soldaatjes begint iedereen op commando op te ruimen. Vijf minuten later prepareren wij onze stand. Ook westerlingen kunnen zich netjes naar de regels voegen.

Ons kraam heeft meteen veel aantrek. Ligt het aan de stickers, de visitekaartjes of toch aan de mignonettes? Merci Peter voor het lumineuze idee, de chocolaatjes vallen zeer in de smaak! Er wordt niks verkocht (we waren nochtans voorbereid!), maar we krijgen veel leuke respons op de Mokuhanga Magic. Er worden nog meer visitekaartjes uitgewisseld.

We krijgen een paar keer de opmerking dat onze drukken kwalitatief goed gemaakt zijn. Das leuk om te horen. De pielemuisjes-print valt in de smaak. We moeten met veel mensen op de foto, voor de posters, met het boekje of soms ook samen met een Japanner of andere fan. Ik probeer mijn beste fotogezicht op te zetten. Niet evident zo ‘s morgens en al.

Nog iets wat vaak opgemerkt wordt is het feit dan ons beider werk zeer verschillend is maar dat we goed matchen in ons gezamenlijk werk. We zijn blij met die opmerking, want dat vinden wij ook. Zowel Vladimir als ik hebben onze fans. De Finse is lovend en belooft de Finse mokuhanga gemeenschap aan te spreken ivm volgende initiatieven. @Pierre, goesting in een tripje naar Helsinki?

Hopelijk is dit het begin van meer. Ik onthoud vooral dat ik veel meer werk wil maken en dat er heel veel manieren zijn om een prent te drukken. Het komt steeds op hetzelfde neer: “dit is het recept, maar afhankelijk van het weer, de plaats waar je bent, het papier, de dikte van je verf, hoe je haar ligt of wat je gegeten hebt zal je het recept toch wat moeten aanpassen”

Blij en vol van alle positieve vibes eten we onze bentobox in de zon. Na het eten neemt Sichio ons mee naar een zeer bekende _pâtisserie_ _Espoir_. Très Français, ah oui. Met accordeonmuziek, thonet-stoeltjes en vooral een heerlijk aroma van lekkere koffie en chocolade. Fantastisch.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6393.jpg?w=799)</figure>

Daarna volgt een demo van snijder Kitamura-san en een printdemo van Horaicho-san. Goed geregeld met tv-schermen waarop alles te volgen is. Alles wordt live vertaald en er is altijd tijd voorzien voor vragen. Het wordt trouwens allemaal opgenomen, niet nodig om meteen alles te noteren. Sommige kijkers doen discreet zittend hun tukje.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6400.jpg?w=896)</figure>

Als avondprogramma (het is hier de laatste avond) worden we in het stadscentrum verwacht. We worden getrakteerd op Takoyaki en kippenbrochettes (lees: vooral gebakken kippenvelletjes). Sfeervol met foodtrucks, bier en sake. We mixen ons tussen de locals. Goed initiatief! Beetje festivalsfeertje. Hoewel… een paar uur later wordt om 21u30 stipt alles netjes opgeruimd.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6402.jpg?w=1024)</figure>

Na het eten gaan we naar twee dames luisteren die de koto spelen en zingen. Een traditioneel geklede vrouw danst op de muziek. Prachtig.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6407.jpg?w=767)</figure>

Volgende stop is een monnik met bamboeblokfluit die een paar songs meespeelt met z’n cd. Vol overgave speelt hij z’n liedjes. Iets minder mijn ding als ik eerlijk mag zijn.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6416.jpg?w=767)</figure>

Als afsluiter: de kersenbloesem der kersenbloesems. Een prachtige boom waar een huis onder past. Dit heb ik nog nooit gezien. Het moet geweldig zijn om onder de boom te liggen en gewoon naar de bloesem-sterrenhemel te kunnen kijken. Het is zo schoon dat het irreëel lijkt.

Arigato gozaimashita.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6443.jpg?w=1024)</figure>