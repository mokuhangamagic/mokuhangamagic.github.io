---
author: soetkien
title: 'Dag 29: Tokio - dag 1'
slug: dag-28-tokio-dag-1
id: 997
date: '2024-04-15 15:47:31'
layout: post
categories:
  - Geen categorie
---

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf9982-1.jpg?w=576)</figure>

7u. Naar het schijnt wordt het 25graden vandaag. Het zonnetje schijnt alvast uitbundig. Ik deed te laat mijn licht uit gisteren, te laat voor een kamer met papieren gordijnen toch.

Ik denk aan Pierre, morgen begint voor hem een nieuw hoofdstuk. Wou dat we nog eens konden bellen. Hij reageert niet meer op mijn berichtje, hij zal al slapen, verstandig.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0010-1.jpg?w=529)</figure>

Hier een ‘vrije dag’. We sporen naar Kabuki-za waar we drie (van 11u tem 15u31) Kabuki voorstellingen gaan bekijken. Zeer benieuwd wat dat gaat worden. De acteurs zijn enkel mannen - dat is een gevolg van het feit dat lang geleden de actrices na de voorstelling overrompeld werden door hitsig geworden mannen. Dat kon niet langer zijn, sindsdien worden alle rollen door manvolk gespeeld.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6969-1.jpg?w=720)</figure>

Het theater alleen al is al een ervaring op zich. Je gaat met de roltrap naar de derde verdieping. Er zijn winkeltjes en zelfs een restaurant. Overal suppoosten natuurlijk. Er zou wel eens iets fout kunnen gaan.

De voorstellingen beginnen op de minuut. Mijn knieën passen net tussen de zetels. Zo klein zat ik nooit. Naast Vladimir zit een Amerikaanse die nog een kop groter is dan ik ben. Er zijn vier stoelen leeg naast mij. Ik wil me verplaatsen zodat iedereen wat ruimte krijgt maar ik word meteen gecorrigeerd. Mag niet. Foto’s nemen ook niet. Eten ook niet. Meteen komt een wachter opgepopt die teken doet met twee gekruiste vingers. Drinken durf ik wel - enkele locals doen het zeer discreet, dan durf ik ook.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0024-1.jpg?w=1024)</figure>

Het spel is fantastisch. Een eigenaardige mix tussen toneel en een optreden. De decors zijn prachtig net als de kostuums. Het lijkt echt alsof de oude prenten tot leven gekomen zijn. Af en toe verstillen de acteurs hun houding. Dan scandeert van ergens achter in de zaal een wachter luid iets - de naam van de acteur in kwestie, zo blijkt nadien).

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_7012-2-1.jpg?w=590)</figure>

Het eerste stuk gaat over een sumoworstelaar met een ferme bos haar die iemand doodde. Zijn oude moeder scheert zijn haar af op het podium. Het tweede stuk, net na de middag is luchtiger. Vooral zang en dans. De goden varen dronken rond met een boot en dansen. Grappig. Hoogtepunt van de dag is de laatste voorstelling. Het leven van een vishandelaar uit de Edo-periode.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0022-1.jpg?w=1024)</figure>

Gecompliceerd verhaal met veel personages. Spannend, aangrijpend met af en toe een mop ertussen. Het is moeilijk om te volgen. Gelukkig weten we dat de hoofdrolspeler een rode onderbroek en veel tattoos heeft. Er is live Engelse vertaling via een oortje, wat een geluk. Plots komt Vladimir verdacht dicht tegen me leunen. Ah, hij zit te slapen. Op Japanse wijze kan hij wegdommelen om er even later fris als een hoentje bij te zitten. Wat later voel ik ook mijn ogen dichtvallen. Zo gaat het wat op en neer. De climax van het verhaal is echter niet om bij in slaap te vallen: een gevecht, moord, modder en slijk en vooral heel mooie beelden. Om te onthouden.

Wauw. Ik zou morgen meteen terugkomen.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0034-1.jpg?w=1024)

<figcaption class="wp-element-caption">Top acteurs doorheen de jaren</figcaption>

</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0035-1.jpg?w=665)</figure>

Na de voorstelling hebben we allebei een date. Ik met Mia O, één van de mokuhanga sisters. Vladimir met een ex-studiegenote van 17jaar geleden. We gaan elk onze weg. Ik heb een fijne middag. Het lijkt alsof Mia en ik elkaar al jaren kennen. We nemen afscheid en beloven contact te houden. Iets wat ik al een paar keer deed deze reis.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6990.jpg?w=768)</figure>

Noedels in de bar om de hoek als afsluiter van de dag. Daarna nog een dessertje in ons appartement, douchen en bloggen. Klaar voor morgen, voor meester Asaka Motoharu.