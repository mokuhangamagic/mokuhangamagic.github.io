---
author: soetkien
title: 'Dag 22: Nara -Karuizawa'
slug: dag-22-nara-karuizawa
id: 862
date: '2024-04-08 15:09:30'
layout: post
categories:
  - Geen categorie
---

Mijn wekker geprogrammeerd om 8u. Om 6u word ik luid wakker getuut. Ik vervloek de grapjas die de wekker gisteren al voor mij instelde :(

Zeer Japans ontbijt in het restaurant van het hotel. Een beetje té exotisch en te vroeg op de dag voor mijn maag. Ik doe mijn best maar krijg niet alles binnen. Voor we aan de dag beginnen spurt ik nog vlug naar de 7/11 om de hoek voor een koffie. Ik ben niet de enige die meer nodig heeft dan een kopje groene thee om op te starten.

Op het programma vandaag: SUMI. Neenee, Memeetje, geen SUMO! Sumi=Japanse zwarte inkt. We bezoeken twee bedrijven waar nog op de traditionele manier inkt gemaakt wordt.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/e9a19a46-053d-49b2-b8a1-9ff6e890d41d-1.jpg?w=767)</figure>

Het eerste bedrijfje _Kobaien_ werkt nog volgens het oorspronkelijke recept en werkwijze uit de Edo-periode. De stempel die ze gebruiken op de ‘sjieke’ blokken is onveranderd sinds de 7de generatie. Het bedrijf wordt nu geleid door de 16de. We krijgen een ganse uitleg en leren dat de kwaliteit van de inktblokken afhankelijk is van de gebruikte olie (camelia of koolzaad), van de grootte van de wiek (kleine wiek brandt langzamer en geeft fijner roet), de kwaliteit van de lijm (beenderlijm van hert, koe of ezel) en de omgevingstemperatuur wanneer de inkt gemaakt is (jan/feb zijn in Japan de koudste en beste maanden). Veel parameters alweer. Het is bijna zo simpel als het maken van een houtsnede!

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/19f4404f-808e-4d3f-9728-4c01879c11b9-1.jpg?w=1024)</figure>

Hoe dan ook. De setting is fantastisch. De kleuren en patina subliem. Ik ben er weg van. En ik ben niet de enige.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/0c612fd2-34b9-49b4-a519-95011235d0d5-2-1.jpg?w=767)</figure>

De werkomstandigheden daarentegen zijn wat anders. De asse bedekt alles, er hangt een blauwige damp rond de gebouwen. Je proeft het in je mond. Toch draagt niemand een masker of beschermende kledij. Alles is zwart, hun kleren, armen en voeten. Het deeg wordt met de voeten gekneed en daarna onder hun gat warmgehouden. Ze nemen er telkens een stukje van, wegen het nauwkeurig af en rollen het dan snel tot een worst. Uiteinden netjes aftoppen en de mal in.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/a6eae313-68f4-4786-80c7-021ba679d0df-1.jpg?w=1024)

<figcaption class="wp-element-caption">Met een schelp worden de staafjes gepolierd</figcaption>

</figure>

Voor veel geld kan je hier je eigen staafje inkt maken dat binnen enkele maanden opgestuurd wordt. De droogtijd is vijf maanden. Het zelfgemaakte staafje zal zeker cool zijn maar het ‘maken’ is lichtjes overroepen. Het komt erop neer dat er een zachtgekneed worstje inktpasta in je hand gelegd wordt waarrond je even je vingers mag dichtknijpen.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/932c6dd3-c62d-4760-8481-7fa244b4f50e-1.jpg?w=768)</figure>

De staven moeten uitharden in houten bakken die elke dag opnieuw tussen krant en honderd jaar oude assen (steeds droger) verpakt worden. Daarna aan een lang touw gevlochten om hangend nog een maand of vijf te drogen.

Beleggen of beschilderen met bladgoud, parfumeren of polieren gebeurt daarna staaf per staaf.

Amai. Bestaat hier eigenlijk iets dat simpel en zonder al te veel handenarbeid gemaakt kan worden?

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/8f1ea0be-8df8-4d56-a4b6-313194d52dc6-1.jpg?w=768)

<figcaption class="wp-element-caption">De staven inkt hangen te drogen</figcaption>

</figure>

We lunchen op de bovenste verdieping van Nara station. Op de tussenverdiepingen bevindt zich het ziekenhuis. We genieten van het uitzicht en bestellen met veel moeite ons eten. Alles in het Japans maar het is vooral de IPad waarop we bestelling als tafel moeten doorgeven die voor een klein stresske zorgt. Finse Hanna is vegetariër en krijgt een soepje met grote schellen vlees voorgeschoteld. Moedig haalt ze het vlees er uit en drinkt de rest van de soep op.

‘s Namiddags bezoeken we _Boku'undo_, een wat jonger bedrijf.

Hier verkopen ze inkt-pasta. Onder de mokuhanga’ers wordt dit als ‘de puppe’ om zwart mee te drukken gezien. En wauw - goedkoper dan in Tokio én ze hebben een nog ‘rijkere’ of zwartere versie die zelfs Mara (Italiaanse) nog niet kende.

Er wordt terug driftig geshopt.

Stand van valiezen-zaken: 600gr extra. Iedereen heeft dezelfde valieze-issues. Laura heeft twee koffers van 23kg, ene alleen maar gevuld met hout.

We treinen terug naar Nara. Nu is het écht gedaan. De vijfde Mokuhanga Conference is afgelopen. Er wordt afscheid genomen, uitgenodigd, afgesproken en omhelsd. Het was fijn. Volgende keer zou ik er graag terug bij zijn. Drie jaar verder, slimmer, met een gevulder portfolio en hopelijk een verse Vlaamse Mokublad-achterban.

Vladimir wil graag nog wat papier kopen. We reizen deze avond naar Karuizawa, naar de Mokuhanga-school van Terry. Tussenstop in Osaka om papier te kopen. De verkoper kent Vladimir ondertussen. Het is de derde keer deze reis dat hij er komt.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6557.jpg?w=767)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6561-1.jpg?w=768)

<figcaption class="wp-element-caption">Zoek het werkje van mijn meester :)</figcaption>

</figure>

We hebben nog vier uur trein voor de boeg. ETA is 23u30\. Als we ergens een overstap missen wordt het een nachtje Tokio.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/8d417ab8-53da-4650-b591-9c5106844fe9-1.jpg?w=768)</figure>

Spannend wordt het absoluut. We stappen een paar haltes vóór Tokio uit (te vroeg dus!), in Tokio lijkt onze connectie afgeschaft. Maar eind goed al goed.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6612-1.jpg?w=768)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6613.jpg?w=768)</figure>

We stappen af in Karuizawa, en wandelen naar ons logies waar onze valiezen en opgemaakte bedjes op ons wachten.