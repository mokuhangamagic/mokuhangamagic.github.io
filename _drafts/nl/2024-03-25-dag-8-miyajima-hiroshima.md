---
author: stationsstraat42
title: 'Dag 8: Miyajima &amp; Hiroshima'
slug: dag-8-miyajima-hiroshima
id: 621
date: '2024-03-25 12:20:53'
layout: post
categories:
  - Geen categorie
---

Ontbijt gemist, in Okayama staan ze blijkbaar vroeg op: ontbijten tussen 6:00 en 8:30\. Ik neem toch nog snel een theetje om 'onder de baan naar het station' op te drinken. Wat dus niet lukt: te warm, en daarna problemen met het theezakje dat je niet weggegooid krijgt wegens geen enkele vuilbak op straat. Een van de redenen daarvoor zou de sekte-Sarin gasaanval zijn in de metro in Tokyo in 1995\. De overwinning volgt op het perron: vuilbakje en veel te sterke thee.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/signal-2024-03-25-09-20-57-3081525403425957291574.jpg?w=1024)</figure>

Onderweg de vuilkar tegengekomen, en ook deze: klein model. Ik heb er niet op gelet maar het zou me niet verwonderlijk mocht ook bij het persen van de vuilzakken telkens een computerspel achtig muziekje spelen - dat is hier ook een opvallende constante. De verkeerslichten maken een geluidje alsof Mario een coin opraapt en als de trein aankomt heb je een volgend level bereikt.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240324_234513734-01327192046199363403.jpeg?w=1024)</figure>

Nog een klein addendum voor gisteren: _parapludroger_ gespot. In het passeren even snel het water kwijt spelen. Dat is het leuke hier, elke dag begrijp je de puzzel weer iets beter

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240324_2353498921843334343049351298.jpg?w=769)</figure>

In Hiroshima is het druk, veel toeristen. De stationsstempel (stempel**_s_** want het zijn er plots 2) zijn zelfbediening vandaag.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240325_0104512908060739650313192132.jpg?w=769)</figure>

Drukke lokale trein naar Mijayimaguchi, zowaar 25 minuten vertraging. Het reisdoel van vandaag is de Instagram spot met het beroemde rode schrijn in zee, maar vooral de wandeling naar de Mizen top op het eiland.

Terug een toeristenstroom. Trein af, ferry op, drummen voor een foto. Groepen uit Frankrijk, India, de States etc. Vanuit de verte ziet het er niet zo heel speciaal uit eigenlijk (maar dat verandert later bij eb als we tot bij het schrijn kunnen wandelen op het strand - toch wel een indrukwekkend formaat voor iets dat er al bijna 1000 jaar staat).

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/signal-2024-03-25-19-06-42-3255568197418013089856.jpg?w=768)</figure>

We volgen de stroom, we hebben geluk: hoogwater dus het mooiste effect - dat heeft onze reisbegeleidster goed uitgedokterd. Tussen de halftamme herten en de winkeltjes door, een klein beetje klimmen en plots is daar de rust. Groen oerbos, vogels die fluiten en waarschuwingen voor dodelijke adders.

Langs een van de trails klimt het pad, honderden traptreden, van 0 tot 530 meter. Het is steil en het eerste zweet op Japanse bodem is een feit. De eerste rood-gevlekte Soetkin ook. Af en toe een tempel of schrijn (altijd met muntjes), af en toe drinken en rusten en hoe langer hoe meer in de wolk die over de eilandtoppen hangt.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240325_042229191959743057306751350.jpg?w=1024)</figure>

<figure class="wp-block-image">![](https://ziemedermeeweg.wordpress.com/wp-content/uploads/2024/03/pxl_20240325_0423363147914270097597535380.jpg?w=769)</figure>

Bovengekomen: een tempel, Soetkin brandt een kaars en koopt een wens af: opschrijven, plooien en in de gong-kuip die op een zacht kussentje staat gooien, en dan zachtjes 'gongen'.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240325_0427535341400691065470831106.jpg?w=769)</figure>

<figure class="wp-block-image">![](https://ziemedermeeweg.wordpress.com/wp-content/uploads/2024/03/pxl_20240325_0428428332088979652086156411.jpg?w=769)</figure>

<figure class="wp-block-image">![](https://ziemedermeeweg.wordpress.com/wp-content/uploads/2024/03/pxl_20240325_0430004169101399031509110340.jpg?w=769)</figure>

Ik mag niet weten wat de wens is, maar ik denk dat het iets moet zijn à la 'hopelijk gaat straks het deurtje van de kleine gondel naar beneden waarin ik zal opgesloten zitten snel open'. We dalen af naar de gondel, spijtig genoeg geen apen tegengekomen, en door de wolk dobberen we de helling af.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240325_052123110-014451068601750343662.jpeg?w=840)</figure>

Heelhuids beneden. Nog even langs het schrijn richting veerboot: tientallen mensen op het strand. Iedereen bekijkt, betast of beselfiet het schrijn, of doet een religieuze groet. Éen toerist heeft schelpjes gezien.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240325_0625357045175433972814102205.jpg?w=769)</figure>

Hiroshima is ook 200.000 slachtoffers in augustus '45\. De bom ontplofte op 600 meter hoogte. Ongeveer recht boven de 'dome' van dit gebouw, vandaar dat nog wat muren bleven staan samen met het ijzeren gebinte van de koepel. In een omtrek van 2 km was alles verwoest. Er is discussie geweest of ze dit gingen laten staan (zou het niet blijven pijnlijke herinneringen aan de ramp blijven oproepen?) een in 1966 werd beslist: het blijft.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/03/pxl_20240325_082248126876967003699914534.jpg?w=769)</figure>

Het begint goed te regenen en je ziet weer wie van hier is en wie niet, of wie een paraplu bij heeft en wie niet. Warme chocolademelk en een _almond latte_ met een stukje matcha-kaas-taart warmen op.

Speciaal in Japan:

*   911 is hier 119 (voor die dodelijke adderbeet)
*   als de politie iemand tegenhoudt dan gaan de zwaailichten de hoogte in
*   veel shintobeeldjes krijgen een rood gehaakt _bavetje_ of mutsje