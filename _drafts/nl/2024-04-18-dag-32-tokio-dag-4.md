---
author: soetkien
title: 'Dag 32 : Tokio - dag 4'
slug: dag-32-tokio-dag-4
id: 1040
date: '2024-04-18 13:43:04'
layout: post
categories:
  - Geen categorie
---

We arriveren nogmaals stipt op tijd in de studio. We komen terug de kleuters tegen. Eerst de roze ploeg, daarna de gele klakken. De blauwtjes maken zich klaar om aan te zetten. Vladimir is zeer gecharmeerd, hij lacht en zwaait naar de kleuters. De respons is minimaal vandaag. Misschien wat te vroeg op de dag of al te ver in de week.

Vandaag beginnen we een uurtje vroeger zodat we deze middag met Alexandra naar dé mokuhanga-winkel van Japan kunnen gaan. De leverancier voor elke overzeese winkels.

Sensei belde de winkelbaas gisteren al om te zeggen dat we gingen komen. Hij heeft ondertussen ook de hele route met alle overstappen en tijdstabellen voor ons uitgeprint. In de loop van de ochtend zal hij het vervoersplan nog gedetailleerder uitwerken - stippelijntjes zetten langs waar we moeten wandelen en zo. Hij noteert aan de hand van de catalogus ook netjes welk papier we moeten kopen. Het is moeilijk voor hem om de Latijnse letters te schrijven. Als hij een foutje schrijft zegt hij telkens wel drie keer sorry en slaat hij eens tegen zijn hoofd. Het is voor de meeste Japanners moeilijk om ons schrift te lezen en schrijven heb ik al gemerkt. De zorgzaamheid van de meester is ook typisch Japans. Mensen willen het de anderen zo comfortabel mogelijk maken, en mogelijke problemen zoveel mogelijk voorzien. Wij vinden vertederend maar stiekem ook een beetje grappig.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0241-1.jpg?w=1024)</figure>

Vandaag krijgen we elk een blok kersenhout. De Sensei kleefde er onze oefeningen al op met een mix van knutsellijm en houtlijm (2/1). We moeten de toplaag afrollen. Af en toe je vingers vochtig maken en met je vingertop het papier in worstjes er af rollen. Het lukt me geweldig goed. Eindelijk ook es iets wat vlot gaat, lang leve mijn zweetpolletjes bedenk ik me. Tot ik plots een stukje hout zonder oefeningen zie - een beetje te hard gewreven. De oefeningen zijn weg. V. giechelt zachtjes. Ik ben duidelijk de grove van ons twee, dat heb ik al een paar keer gemerkt deze reis. Maar, er moeten van soorten zijn hé.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0239-1.jpg?w=1024)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0257-2-1.jpg?w=1024)</figure>

Vladimir is al naarstig aan het snijden en krijgt een ‘good!’ van de sensei. Er is een wederzijds respect tussen de sensei’s onder elkaar. Ik wist het al, maar het werd deze reis ook duidelijk dat ik een goede meester heb uitgekozen :)

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0259-1.jpg?w=576)

<figcaption class="wp-element-caption">Alexandra aan het werk</figcaption>

</figure>

Er is zoveel anders dan hoe wij thuis werken. Het papier, de verf, het klimaat, de manier van snijden, drukken, het gereedschap… alles. We merken ook dat er veel ‘scholen’ bestaan, in Kyoto snijden en drukken ze al op een verschillende manier dan in Tokio.

De Sensei stelt voor dat we beter een set van zijn messen kunnen kopen als we fijn willen kunnen werken. Alexandra heeft zo’n beginnersset. We twijfelen wat. Het is een extra kost. De sensei heeft zo’n 5 à 6 uur nodig om een set te slijpen. Plus, er is niet veel tijd. Hij neemt de maat van Vladimir zijn hand. De standaard mesjes zijn een beetje te klein maar hij vindt meteen een andere set. Als hij de maat van mijn hand neemt schiet hij in de lach. Veel te groot - het is buiten proportie. Ergens vanachter uit zijn atelier diept hij nog een grote set uit. Mijn vingers zijn nog een kootje langer! Hopeloos. Ik ga eerst nog wat beter leren snijden en wacht wel nog met de aankoop ;-)

De oefeningen die ik in mijn enthousiasme wegwreef worden netjes gereconstrueerd. Ik voel me schuldig. Maar hier wordt geen half werk gedaan.

We stoppen op de middag en vertrekken op tijd. Geen middagmaal in het 80’vibes hotel/restaurant vandaag. Das voor morgenmiddag.

Bezoek aan woodlike Matsumura. De shop der shops voor mokuhanga-lovers. Het blijkt een minuscuul winkeltje te zijn met een directeur die (echt!) nogal vergeetachtig is. Das ook geen kado, om zo een winkel te moeten runnen…

We doen onze shopping. Geen haaienvel wegens stinkend en niet-oprolbaar. Wel een zware baren en verse bamboe-vellen voor mij.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0288-1.jpg?w=576)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0289-1.jpg?w=576)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0296-1.jpg?w=1024)</figure>

Daarna sporen we haastig naar de borstelwinkel. Weer zo’n klein winkeltje. Er is een arrangement aan borstels te koop. Om te schilderen, je haar te kammen, kleren te borstelen én om mokuhanga te drukken.

We zien het borstelmaak gereedschap van de winkeleigenares liggen. Uiteindelijk staan we drie kwartier na sluitingstijd nog in de winkel en geeft ze ons een demonstratie van de manier waarop ze de borstels maakt. Ze trekt de ijzeren draad niet langs haar been zoals onze borstelmaker uit Izegem dat doet. We onthouden dat de kleinste borsteltjes van paardenhaar zijn. De grotere zijn een mix van hert en paard.

Terug een fijne en onverwachte ontmoeting!

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0316-1.jpg?w=576)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0321-1.jpg?w=1024)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0327-1.jpg?w=576)</figure>

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/dscf0308-1.jpg?w=1024)</figure>

We eten in de plaatselijke bar. Lekker, de koks zijn wat onguur uitziende types. Betalen en bestellen gebeurt aan de automaat.

Op de terugweg passeren we langs Muji om de valiezen te bekijken. Het blijft ons bezig houden.

We doen de was, ik bel met Dracy, Vladimir met het thuisfront, eten een ijsje en alle koeken op die we nog in huis hebben. Bloggen, douchen, slapen.

Tot morgen.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_7098.jpg?w=767)

<figcaption class="wp-element-caption">Heel zachte tandenborstel!</figcaption>

</figure>