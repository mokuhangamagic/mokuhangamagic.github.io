---
author: soetkien
title: 'Dag 26: Karuizawa - dag 4'
slug: dag-26-karuizawa-dag-4
id: 943
date: '2024-04-12 17:52:55'
layout: post
categories:
  - Geen categorie
---

Ik ontbijt vandaag alleen. Vladimir heeft nog doorgewerkt gisteren, ik vermoed dat het een late geworden zal zijn. Mijn platen heb ik gisteren afgewerkt. Nu nog wat inkt prepareren en dan ben ik klaar om te drukken. Benieuwd hoe dat hier zal gaan.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6762.jpg?w=768)</figure>

Dit is onze laatste ‘lesdag’ dus geen gelanterfanter vandaag.,

Deze ochtend starten we met drukken. Doel is om alle pieren uit Terry zijn neus te halen. Als dat lukt zijn we twee gelukkige mensen en is deze week meer dan geslaagd. In de namiddag wil Vladimir graag nog een coil leren knopen (=het touwtje met knopen dat in de baren opgerold zit). Geïnspireerd door you-tube en het www ondernam hij in het verleden al enkele vruchteloze pogingen. Maar vanaf vandaag zal hij echt weten hoe het moet.

De workshop start stipt, ik moet eerst nog mijn ‘vliegende kento’ uitsnijden. En dan kunnen we er een lap op geven!

Eerste demo: Goma-Zuri. Dwz tamelijk gecontroleerd een spikkelige print leren maken. Terry demonstreert. Vladimir noteert. Ik fotografeer. Daarna probeer ik het uit. Terry stuurt bij. Ik probeer opnieuw tot het ongeveer goed zit.

Tweede demo:Mokume. Dat betekent een duidelijke afdruk van de houtstructuur maken tijdens het drukken. Zelfde stramien. We leren zowel de droge als de natte methode.

Derde demo: Sumi-printen. Met inkt. Hij begrijpt ondertussen al dat we tamelijk gulzig zijn en hij toont meteen drie technieken in één.

Ik ben content. Terry ook. Hij zegt dat het een plezier is om aan gevorderde studenten les te geven.

<figure class="wp-block-image size-large">![](https://ziemedermeeweg.wordpress.com/wp-content/uploads/2024/04/img_6765-1.jpg?w=768)</figure>

Koffie op het dakterras (V. geraakt al in het ritme, we aten deze middag ook al buiten).

Laatste les: knopen. Vladimir leert het touw knopen met kleine stukjes bamboeblad. Specialistenwerk. Het ziet er niet makkelijk uit. Pijnlijk voor de handen, net als gisteren bij het overtrekken van de baren. Allerlei spieren en handelingen die we niet gewoon zijn te gebruiken. De baren-maker-san heeft blijkbaar geen vingerafdrukken meer door dit werk. Ik kan het geloven en hou me bij graag bij fotograferen en filmen.

Terry geeft ook nog uitleg over het opbouwen van de achterkant van de baren. Een half jaar werk, elke dag een nieuw dun papiertje Washi op de vorm aanbrengen. Randjes schuren en lakken met persimonsap.

Ik koop mijn barens wel, denk ik zo. Een goed exemplaar is bedoeld om een leven mee te gaan, leerde ik gisteren. Als ik het versleten bamboeblad zou kunnen vervangen lijkt me dat al fantastisch en haalbaar.

Aya volgde deze morgen de workshops een beetje mee. We spreken af om deze avond samen sushi te gaan eten in een sushi-trein. Dat is een restaurant waar je sushi bestelt met de iPad, wat je bestelde komt op een lopende band naar je tafeltje toe. Op de tafel is een kraan gemonteerd waarvjevà volonté groene thee kan tappen. Gegarandeerd veel tijd op de wc erna. Speciaal. We eten lekker, het is gezellig. We leren een Aya beter kennen, wat een straffe madam. Tof koppel.

Terry vertelde gisteren hoe je een Japanner op subtiele wijze kan verschalken bij het betalen van de rekening. Als ik Vladimir subtiel aanmaan dat het tijd is om te gaan plassen reageert hij verrast en zegt hij dat hij eigenlijk niet moet ;)

Zijn frank valt, hij gaat betalen. Ondertussen heeft Terry het door en helpt hij vanop afstand. Er moesten natuurlijk eerst nog een paar knoppen op de iPad in getoetst worden. Zo gemakkelijk is het nu ook weer niet om een Japanner stiekem te trakteren.

Wij worden op onze beurt getrakteerd op een bol uit de sjiekenbak. Ik trek een groen poesje, Vladimir er prachtige roze ring die bijna rond zijn pink past. Geweldig. En helemaal in de Mokuhanga Magic kleuren ;)

Onderweg naar huis rijden we vanuit de donkerte net buiten de stad plots een straat in met veel lichtjes. Aha! Een groepje _lovehotels._ Dat zijn hotels waarin je een kamer per uur kan huren. Ook voor een hele nacht. Meestal goedkoper en groter dan de gemiddelde hotelkamer in Japan. Het kitscherige interieur neem je er maar bij. Op booking.com zie je ze vaak verschijnen. _Adults Only._ Ondertussen weten we waarom. De garages hebben een gordijntje zodat je volledig anoniem kan inchecken. Aya vertelt dat dit helemaal ingeburgerd is in hun cultuur. Zeker op het platteland waar verschillende generaties vaak in één huis wonen én de muren van papier zijn!

Terry trakteert als afsluiter van de avond nog op een retro friscowafel uit de Familymart.

Eenmaal thuisgekomen trekt Vladimir naar boven om nog wat te snijden. Ik prepareer nog wat extra papier om morgen te drukken. Heb er zin in!

Tijd om in bed te kruipen nu. Duimen dat de buren niet te vroeg hun gevoeg moeten doen morgen ;)

Mijn opgewarmde futon ligt ondertussen op me te wachten. Een schrale vervanging voor de warme rug die ik mis en waartegen ik maar al te graag zou tegen flokken. Slaapwel!